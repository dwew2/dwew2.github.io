Le mystère de sainte Barbe, tragédie bretonne, texte de 1557, publié avec traduction française, introduction et dictionnaire étymologique du breton moyen, ed. Emile Ernault (Paris: Ernest Thorin, 1888).

COCOA tags: T = text name; P = stanza number.

<T Barbe>
<P 000>  
Aman ez Dezrou 
Buhez Sante Barba  
Dre Rym
Euel maz Custumer he Hoary en Goelet Breiz  
  
(An aelez a dezrou canaff.)  
  
An Test.  
<P 001>
  
Breman, pobl an bet,  
Gant fez euezhet,  
Hac ez guelhet huy  
Ystoar hon cares  
Barbara, guerches  
Leun a courtesy.  
  
<P 002>
  
Merch dan roe voe hy  
A Ycomedy,  
Den malicius,  
Leun a disenor  
Ha guerch ac error,  
Roe Dioscorus.  
  
<P 003>
  
Dioscorus bras  
En em auizas,  
Hac a lacas plen  
Tut a pep labour  
Da ober un tour,  
Ha mecherouryen.  
  
<P 004>
  
Hac y en dyen  
Apert ha certen,  
Drez voe ordrenet,  
En dezrouas sclaer  
Euel tut antier  
Ha deliberet.  
  
An Introduction  
  
<P 005>
  
Entroch, pobl guiryon, deboner,  
Gruet silancc ha maz commancer  
Antier dre myster disclaeryet  
Clouar ystoar sante Barba  
Ma net gouzvech pe a lech oa,  
Pep stat gant ioa he coffha gruet.  
  
<P 006>
  
An guerches man ameux hanuet,  
Da Dioscorus, den ruset,  
Rac affet a Ycomedy  
Ezoa hy merch, leun a guerchdet;  
Eff he care pep heur meurbet  
Er nen deuoa quet nemet hy.  
  
<P 007>
  
Mas songas en e fantasy  
Ez galse besaff dre affuy  
Gant un re e ty rauiet;  
Hac ez laquas, ne dougias den,  
Tut a labour, mecherouryen  
Da ober certen ordrenet  
  
<P 008>
  
Vn tour fournis, de guis discret,  
En compas iolis diuiset,  
De miret, rac ne lamset hy  
A eneb e grat digant aff  
Eneb guis, nac he rauisaff,  
Na hep he rentaff dezaff muy.  
  
<P 009>
  
Hoguen quentaff, ne lacaff sy,  
Gant un den a brut en study  
He laquas hy a studias;  
Ha hy, credet, ne voe quet lic,  
A disquas tysmat an pratic,  
Er ententic chem applicas.  
  
<P 010>
  
Dre he squient ez ententas  
Ez oa un Doe nep a croeas  
An eff bras, han mor glas assur;  
An tut, han lonzet, hep quet mar  
Ha quement so lem en memoar,  
Heaul, ster ha loar, han douar pur.  
  
<P 011>
  
An philosoph bras, a tra sur,  
Hep quet a mar nac oa mar fur,  
Prepos oscur a murmure;  
Hac a mennas rep he repren,  
An ydolou vil ha bilen  
Dreis pep termen a soutene.  
  
<P 012>
  
Hy enn arguas an tra se;  
Hac eff quen buhan ahane  
Hep dale enn em retreas;  
Ha hy bepret, nen deux quet sy,  
En Doe Roen bet, parfet detry,  
A muy e muy a studias.  
  
<P 013>
  
Goudese uffuel ez guelas  
Dious e habit un ermit bras.  
Hy enn enterrogas asqueut  
Pe ban deue, hoas na maz ae;  
Dre compsou uffuel euelse  
Na peban oa, na piu oa quet.  
  
<P 014>
  
Eff a respontas dinoas net  
E deuotion oa monet  
En effet, hep quet contredy,  
Da Hierusalem hep remet  
Da bez Iesu Crist ministr net  
Nen deuoa quet quen queffridy.  
  
<P 015>
  
Ha hennez ent priuez dezy  
A disclaeryas, ne tardas muy,  
Dou guer pe try an Passion.  
Hy dreis pep tra a yoa ioaus  
Maz roas dezaff, hep quen reffus,  
Credit hetus, ann aluson.  
  
<P 016>
  
Neuse, secret un pieton  
A leuzras hy, hep finction,  
(Ha hy ytron ha barones,  
Dre uffuelter, ne voe quet quen)  
Da Alexandry ancien  
Da comps plen oz Origenes.  
  
<P 017>
  
Eny, hep goap, hac a pres  
A leuzras antier dan guerches  
Flour ha courtes proces Iesus,  
Gant Valentin, ha dotrin net  
En lies leffrou hep gou quet;  
Maz voe groat he coudet hetus.  
  
<P 018>
  
An holl fez dezy gracius  
A lennas hep dale ioaeus  
Heb abus, ma he queulusquas  
Da bout ardant en carantez,  
Da quehez[l] Iesu he buhez;  
Hac ent priuez he badezas.  
  
<P 019>
  
He tat pep rout enn em doutas  
Anezy, pan [hy] studias,  
Hac he reas, ne fallas quet,  
Dan tour a yoa cref ha neuez  
Da tremen peb tu he buhez,  
Ha goude, euez gouezet,  
  
<P 020>
  
Ez deuz an broys, tut discret,  
Da mennat dezy reiff priet;  
Ha ne deuruoe quet concedaff,  
Rac maz oa, dren fez, demezet  
Da Iesu Crist, ann ministr net;  
Na ne deuruoe quet nemeta.  
  
<P 021>
  
Chetu aman an dez quentaff;  
Em entroit a recitaff  
Guelhaff maz gallaff, quentaff pret;  
Ha dan eil dez ez discuezher  
Dich un tra arall, mar galler,  
Gant gracc Doe, roen ster, mar queret.  
  
<P 022>
  
Aliancc, hos em auancet!  
Duet dirazoff, nam ancoffhet;  
Hoz em queulusquet dan pret man  
En un opinion da monet  
Da temptaff glan holl pobl an bet  
Hep fellell quet, het ha ledan.  
  
<P 023>
  
Nobl a commun, guitebunan;  
Do derchell suget lequet poan  
Bras, bihan; unan na manet;  
Rac didan scandal ma goalenn  
Ez mennaff affet credet henn  
Heb fellell penn, ez vent tennet.  
  
<P 024>
  
Rac se dan pas, dren cas, choaset  
Pep a contre ha maz ehet;  
De gouuern affet bezet scaff;  
Na vezet goac na diactiff:  
En hoz art, couart na tardiff;  
Ret eu astriff he poursuiuaff.  
  
<P 025>
  
Tut Iesu so oz cloncluaff  
Gant depit hon disheritaff  
Hac hon diposidaff affo;  
Hoguen mar queret cleuet rez,  
Labourat en mat nos ha dez,  
En diuez ny a gonezo.  
  
Belzebuth a comps.  
  
<P 026>
  
Neb oun nac!  
Han bezet sclaer un quarter bro  
Da gouuern, ha me en cerno;  
Cristen eno na credo tam  
Dre nep rout en em cafout muy,  
Rac me lacay plen pep heny  
Em damany hac em liam.  
  
Astaroth.  
<P 027>
  
Cza! cza!  
Me a ray tempest hac estlam  
Em quarter bro, huy en guelo flam,  
Rac ne seciff tam un camet;  
Me vezo scuemp oz ho temptaff  
En ho mechancc da offanczaff  
Doe da quentaff, hep tardaff pret.  
  
Berit.  
<P 028>
  
Bo! bo!  
Me a ray maruaill debraillet,  
Fez Iesu Crist he ministret,  
Em andret ma em commetter;  
Na bras na bihan ne mano  
Dreizo, enep lech, na pecho;  
Er me goar en {=*an} dro de ober.  
  
Lucifer.  
<P 029>
  
An bet so diuset {=*diuiset} seder  
En teir queffrann splann eu an guer,  
Pep a carter a quemerhet  
A un accord ha moz ordren,  
Rac ma zouch esper ha certen,  
En he, seven capitenet.  
  
<P 030>
  
Dide, Bezlebuth {=*Belzebut}, deputet  
Ez roaff aly {=*Asy} hep muy quet,  
Chede te pouruaet quentaff;  
Groa da apparaill, bez vaillant,  
Ha da em empleig diligant  
Espediant do tourmentaff.  
  
Bezlebuth.  
<P 031>
  
A! Luciffer, ma mestr querhaff,  
Me ray em rout, ne fell doutaff,  
Hep arretaff, nen nachaff quet,  
Da pep heny, dre ma squient,  
Pechiff dez nos, gant prepos lent,  
An despet do dent; ententet!  
  
Aman ez dezrou an ystoar  
  
Dioscorus.  
<P 032>
  
Dioscorus, pompus, haetus, ruset,  
Gant pep hunan ezouff breman hanuet,  
Roe auoeet affet, na lequet sy;  
En bro man glan oar pep unan ganet  
Ez ouff antrou Knech ha tnou hep gou quet  
Prouincc meurbet galuet Ycomedi.  
  
<P 033>
  
Autrouniez han holl froez anezy  
So lem breman didan ma damany;  
Memeux enn hy ann audiui muyhaff  
Memeux gallout, na ret dout, ha souten  
Pan ouff hep sy a ty Maximien  
Empalazr plen oar pep den ouz renaff.  
  
<P 034>
  
Gouuernn en splann un queffrann didann haff  
An bet net crenn, euel penn a mennaff;  
Net succedaff a raff da quentaff pae;  
Bout enn hy dic pacific bizhuyquen  
Euel aer flour dam predecessouryen  
A mennaf plen certen, euel den gae.  
  
<P 035>
  
Memeux un merch net ha derch, so guerches,  
A dle bout sclaer ent seder ma aeres  
Successoures em deces an nessaff  
Doucc ha plesant excellant hac antier  
Ha cazr ha mat, hegarat, a stat quer;  
Hy ent seder eu ma esper querhaff.  
  
<P 036>
  
Dre se seder ober a prederaff  
Vn tour fournis fam guis an iolishaff  
Hac an creffaff, mar gallaff, bezaff quet,  
De miret net ent secret, credet plen,  
En lech distro eno ne guelo den;  
Chetu dien ameux plen ordrenet.  
  
<P 037>
  
He dimiziff, credet diff, ne riff quet  
Nemet certen da muyhaff den so en bet,  
Rac se nepret da monet de metou  
Ne lesiff quet den en bet, na ret sy,  
Da nessat crenn dre nep tenn bet enn hy  
Da gomps out y, membry, rac me biou.  
  
<P 038>
  
Miret he stat he gloat hac he madou  
Hep quet a ffaut, pan ouff baut he autrou;  
Rac se, hep gou, me menn dezrou louen  
Vn edificc propricc ha difficil  
Groaet a pep rout dre gallout tut soutil,  
Heruez an stil gentil dirac mil den.  
  
Dioscorus.  
<P 039>
  
Ma messager quae seder, bez certen,  
Da clasq diff flour presour mecherouryen  
A ray diff plen en termen ordrenet  
Vn tour fournis dam guis mar de uisaff {=*deuisaff}  
Iolis dispar hep mar dren lauaraff  
Acomplissaff a mennaff quentaff pret.  
  
An Messager.  
<P 040>
  
Autrou louen, me yel plen auenant  
De uit {=*deuit} dich flam hep nep blam suramant  
Tut mau, sauant, suffisiant hac antier.  
Mar deux en bro me caffo neb so din  
Eguit ober hoz mecher anterin  
Creff a bleuin, poupin ha luminer.  
  
Dioscorus.  
<P 041>
  
Quae piz tizmat sinchat, hep nep atfer,  
Do querchat glan aman en pep manyer  
Affet, seder, dre guer deliberet;  
Euit trauell clasq pell an re guelhaff  
Memeux archant present do contantaff;  
Gae ho paeaff a mennaff quentaff pret.  
  
An Mecherouyen.  
<P 042>
  
Demp seder da ober cher mat,  
Rac dre honn queux en onn neux gloat  
Hac ezeu honn stat ebataft.  
  
[An Mestr]  
Me roy dich oar an guin, financc  
Hep bezaff breff na deceuancc  
Am cheuancc en hos auanciff.  
  
<P 043>
  
Ha huy ray diffrae, pa ho paeaff,  
Er memeux hoant creff da eua[ff];  
Rac se demp scaff, hep tardaff quet,  
Dilacc saczun da diiuniff;  
Vn souben dren pebr a dibriff  
Hag ez euiff, pan guiliff pret.  
  
An Eil Mecherour.  
<P 044>
  
Raeson en guer a leueret;  
Ny a ray diffrae pan paet;  
Hennez so dleet da quentaff;  
Pan on eux labouret competant  
En on seruig ha diligant  
Ez eu seant hon contantaff.  
  
An Trede Mecherour.  
<P 045>
  
Hau! hau!  
Ret on be glat, hep debataff,  
Rac bizhuiquen ne louenhaff  
Quen na uezaff, nen nachaff quet,  
Paeet net ha contantet plen  
Goude ma labour ham sourpren,  
Rac hon termen so tremenet.  
  
An Mestr.  
<P 046>
  
A me neb pas a fallas quet  
Certen dan termen ordrenet  
Nous paesen en net, hep quet gou;  
Ha rac se ez ouff duet seder  
Guenech aman e pep manyer  
Euit reiff dich sclaer dinerou;  
  
<P 047>
  
Rac touchant an paemantou  
Ne caraf quet, drez guelet gnou,  
Diouz hoz dellidou, en louen,  
Bout rebellant ouz contantaff,  
Quent se pepret on hoz tretaff  
Guelhaff maz gallaff, ne raf quen.  
  
An Eil Mecherour.  
<P 048>
  
Guir a leueret a fet plen,  
Houz quen iolis ne guilis den  
Da derchel certen termen mat;  
Besaff ouz ich fals eualse  
A ue termen fall, dre ma le,  
Da nep re, hac amdereat.  
  
(Aman ez arriff messager Dioscorus da comps ouz  
un mestr mecherour.)  
  
<P 049>
  
Mestr mecanic scientific apliquet,  

Ret eu dich don hep fingion monet,  
Rac en effet gourchemennet net voe  
Ez resech lem hep quen quem a breman  
Tut a mecher guenech sclaer en kaer man.  
Da presec glan pur buhan ouz an Roe.  
  
An Mestr Mecherour.  
<P 050>
  
Me yel certen guenech plen hep enoe  
Da comps breman ma hunan oz an Roe  
Hastiff diuoe dren Doe a auoeaff  
Pan cleuaff lem ez eu diff gourchemenn  
Me menn pep rout rac muy dout gouzout crenn,  
Na pe da penn em quemenn bet en haff.  
  
An Messager.  
<P 051>
  
Me menn membry dihuy notiffiaff  
Ez venn ober un mecher an querhaff  
Nan propiczaff nan cazraff ne raff mar  
A uezo plen dre nep termen en bet  
Na quen gentil en nep stil compilet  
Dezy nepret ne voe quet guelet par.  
  
(An messager a ya da lauaret de mestr ez eu duet  
an mecherouryen.)  
  
<P 052>
  
Hep faut, Autrou, gant gnou bezet louen,  
Credet seder, tut quer, mecherouryen  
En berr termen a duy plen bet en och  
Euit ober an mecher a querhet.  
Ez int tud fur ha sur ha musuret;  
Chetu y nez ouz donet daued och.  
  
An Mestr Mecherour.  
<P 053>
  
Dez mat golou, Autrou, a glan coudet  
A pedaff plen dreiz quement den so en bet  
Dichuy pepret seul maz vihet seder  
Pan cleuis flam dinam houz mandamant  
E duiz tiz mat hep neb debat batant  
Espediant, diligant hac antier,  
  
<P 054>
  
Da guelet glan an tro man pe en manyer  
Ez galhe quet bezaff groaet affer quer  
Teig an mecher ouz eux sclaer prederet  
An materi hac an diuision  
An lech, an placc, an spacc hac an faczon  
Ret ha raeson oae diff guiryon donet.  
  
Dioscorus.  
<P 055>
  
Duet mat ha muy lem en ty va vihet  
Moz contanto pep tro huy en guelo net  
Hep faut en bet mar queret ma crediff  
Un tour fournis flam dam guis deuiset  
Mar plig guenoch entroch pan edouch duet  
A ordrenhet ha ret en gruehet diff.  
  
An Mestr Mecherour.  
<P 056>
  
Me menn pep hent heb nep fent hoz sentiff  
Ha credet plen dreis pep termen en gruiff  
Her dra beuyff hep niff ez douguiff pris  
Dihuy dien certen hac ordrenet  
Huy dle pep guis bout dre ampris priset  
Hac enoret meurbet gant an bedis.  
  
<P 057>
  
Me ray hoz tour cazr ha flour ha fournis  
En termen breff, bras ha creff doz deuis  
Gent hep fentis ma ampris so en guis se  
Hep fellell tro me labouro douz grat  
Hac a ray sclaer pep quever mecher mat  
Heruez e stat en houz grat da pat re.  
  
<P 058>
  
An quentaff pret ez eu ret, credet se,  
Caffout daffar, me a goar an doare  
Rac honn dale en se ne falhe quet,  
Ha mein ha coat a pep hat en stat man  
So ret detri on be ny rac muy poan  
Guitebunan, pe effemp glan manet.  
  
Dioscorus.  
<P 059>
  
Hoz holl daffar, na ret mar, preparet;  
A pep danffuez yuez diasezet  
Breff a queffet, noz em doutet quet tam;  
Ha glas ha sech oar an lech, na nechet,  
Gant cals a mis dre ampris deuiset  
Am euz affet dastumet ahet cam.  
  
<P 060>
  
Duet, moz reo affo, ne fallo tam  
Ha mar guelhet treux ha het affet stlam  
Ha mein ha fram dinam en ber amser  
Maz selhemp plen dien hac ordrenet  
An contenancc hann appariczanczdet  
Maz vezo net dezrouet ent seder.  
  
(Aman Dioscorus a ya da discuez dan mestr me-  
cherour an lech han danffuez da ober an tour.)  
  
<P 061>
  
Sellet aman diff breman an manyer  
Hac estimet treux ha het sellet sclaer  
Presant antier dre esper moderet  
Ha pan querhet dezreuet rac pret eu  
Houz holl daffar, nen deux mar, so dareu;  
Ententet beu, sellet teu an deu quet?  
  
An Mestr Mecherour.  
<P 062>
  
Autrou louen, credet plen ordrenet  
Bezet seder dann amser maz querhet  
Effezo net commanczet, na ret sy,  
Rac cazr ha flam ha dinam enn amser  
Ha pan eu net dastumet ent seder  
En pep manyer antier an matery.  
  
<P 063>
  
Ha ez vihet seruiget quen detry,  
Oll en holl bro nep tro ne vezo ty  
Par doz heny, me a certiffi se;  
Hoguen heb chom dre ezom quent commancc  
Hon bezet creff, heb bezaff breff, cheuancc  
Caffout financc pep chancc hon auanczhe.  
  
Dioscorus.  
<P 064>
  
Dalet archant paramant enn antre;  
Cza! commancet, moz pet, labouret cre,  
Hac euelse dreis pep re dre de gnou  
Ouz contantiff hep niff, ne filliff quet.  
Bezet seder en manyer maz querhet  
Na faut en bet ne queffet em metou.  
  
An Mestr.  
<P 065>
  
Me a ray baut hep faut, Autrou,  
Pa onn eux danuez ha dezrou  
Ha huy guelo gnou quent dou mis  
Ef fiziff seder mecherour  
Diouz conmanczamant an tour  
Pan guelhet ma labour fournis.  
  
Dioscorus.  
Or cza! gruet pep tro en houz guis.  
  
An Mestr.  
<P 066>
  
Ma tut, dinesset ha gruet cher;  
Chetu archant contant antier  
Leiz an gibicer dinerou  
Roet douz paeaff, nenn nachaff quet,  
Rac se, hep fellell, trauellet;  
Contantet vihet heb quet gou.  
  
An Quentaff Mecherour.  
<P 067>
  
Memeux, nen deux sy, binhuyou,  
Scuezr ha reulenn ha linennou  
Ha morzolou ha loaou plat  
Ha hoaz em euz guell quisellou,  
Mar bez ezom, ha patronmou,  
Pan eux dinerou dezrou mat.  
  
An Trede Mecherour.  
<P 068>
  
Eguit ober un mecher mat  
Pan vez an daffar hegarat  
En pep stat dam grat ha natur  
Na da ober un moguer plen  
Mar be an matery dien,  
Ne caffech un den ma quen fur.  
  
(An mestr ann euffr a diuis gant e mecherouryen  
euit ober ho mecher.)  
  
<P 069>
  
Cza, denesset, na tardet muy  
Cleuet entroch maz edouchuy;  
Grueomp ny un auision  
Ha bezomp abil ha dilacc  
Auisomp glan aman an spacc  
Han lech, han placc hac an faczon.  
  
An Eil Mecherour.  
<P 070>
  
Cleuet huy ma opinion:  
Heruez ma estimation  
Me caffe raeson consonant  
Ez torret aman buhan flam  
Euit guelet a caffet tam,  
Rac non be blam, an fondamant.  
  
An Trede Mecherour.  
<P 071>
  
Ha me preder dann atferant  
Effe un termen auenant  
Dam entendamant seblantet  
Ez clasquemp aman dre manyer  
An fondamant coant hac antier,  
Drezeu em esper prederet.  
  
An Mestr.  
<P 072*>
  
Ha! ha!  
Ret ve ez ve prim estimet  
Hac aman gentil compilet  
Musuret ha diuiset mat,  
Mar guelhe goall on tamalhe,  
En nep fæccçon ha ræson ve,  
Mar caffe na ve en e grat.  
  
An Eil Mecherour.  
<P 073*>
  
Cza! cza!  
Dezrouom ô [=dezrouomp] flour da labourat  
Ha fur ha foll à eoull mat  
Ne fell e nep stat debat muy.  
  
An Trede Mecherour.  
Labouromp pez a soingomp ny,  
Darbareryen ha pep heny  
Pret eu hoary à binhuyou.  
  
An Mestr.  
<P 074*>
  
Dizouguet mein oar houz queniou  
Ha raz ouz an knech à bec'hyou,  
Rac pret eu dezrou pe poues,  
Ha huy dre fæçon maczonet,  
Diouz an reulen ha linennet,  
Cza trauellet, na selset poes.  
  
An Quentaff Darbareur.  
<P 075*>
  
Me crogo en vn men quen does  
Ma en gouguy franc euit an goes  
Pan delhen gant an poes froesaf,  
Nac int mat ponher da merat,  
Me dougo hep gaou bec'hyou mat,  
Pan delhen dan stat tiz mat pladaf.  
  
An Eil Darbareur.  
<P 076*>
  
Houp! hau! hau!  
Heman an sclær en ponheraf!  
Ret eu difme piz discuyzaf,  
Neb rout outaf ne allaf quet,  
Hoguen arre me essaeo  
Oar poes ma chouc a men dougo,  
Oar vn dro pa emeux gourtoet.  
  
An Eil Mecherour.  
<P 077*>
  
Lest hoz saffar, ha darbaret;  
Ne ret en certen tra en bet  
En effet nemet quaquetal.  
  
An Quentaff Darbareur.  
Pe gounezet huy ouz crial  
Nac ober tourmant na scandal  
Pan dlehech farezal eualhen?  
  
An Trede Mecherour.  
<P 078*>
  
Cza! trauallet! labouret ten!  
Dizouguet affo oar hoz pen  
Mein ha raz guen, pa goulennaf.  
  
An Eil Darbareur.  
Dalet, hastet, labouret scaf.  
  
(Aman e can an mecherouryen.)  
  
<P 079*>
  
Euelhen en gonit gloat, hac ebataf,  
Euelhen eu gounit gloat,  
Mar da moues dan marchat  
Ha caffout compaiguun [=compaignun] mat  
Hac e reo da euaf;  
Euelhen eu gounit gloat, hac ebataf.  
  
(Dioscorus a quacc da clasq vn mestr à scol da  
disqu[i]ff e merch).  
  
<P 080*>
  
Orcza ret eu am deseu nen deu quen,  
Querchat buhan dif breman aman plen,  
En berr termen certen pan ordrenaf,  
Vn cloarec mat dam grat à pep statur  
Den squientus gracius à musur,  
Astat natur clasq dif sur han furhaf  
  
An Messager.  
<P 081>
  
Me ya tizmat sinchat hep trellataff  
Da clasq unan dich breman dianaff  
A aznauaff da bezaf guelhaff den  
So en bro man a nep unan ganet  
Rac se me menn ez ve cren quemennet  
Euit donet doz guelet hep quezquen.  
  
Dioscorus.  
<P 082>
  
Rac se seder, messager, bez certen  
Groa dezaff net donet a coudet plen  
En berr termen, na ra quen, bet en ouff;  
Maz liquiff scaff gant aff an quentaff pret  
Ma merch guerch pur so am natur furmet  
Ret eu affet e donet daued ouff.  
  
(An messager a comps ouz an mestr a scol hac a  
lauar).  
  
<P 083>
  
Mestr magister, den antier, souueren,  
Duet ouff tiz mat douz querchat e stat plen  
Bezet certen, na quen ne soutenaff,  
Da donet glan a breman bet en roe  
Da comps out aff ent scaff, ha dreiz aff voe  
Ez duiz dinoe dren Doe a auoeaff.  
  
An Mestr.  
<P 084>
  
Pan gourchemenn me ya crenn bet enn haff  
Da guelet rez, hep mez, pe fell dezaff,  
An pret quentaff, tardaff ne mennaff quet  
Ha ioaus bras ouff bep pas dren dra se  
En e seruig me am em empliche  
Dreist ann holl re pan guelhe effe pret.  
  
(An mestr a scol a salut Dioscorus).  
  
<P 085>
  
Dez mat natur, Autrou fur, assuret  
A pedaff glan dreis pep unan ganet  
Dichuy pepret gant effect hep quet sy,  
Chetu me hael duet uffuel doz guelet  
Dre gourchemenn ez ouff crenn quemennet  
Na ne moa quet, credet, quen queffridi.  
  
Dioscorus.  
<P 086>
  
Duet mat meurbet affet ra vihet huy,  
Mestr a squient, hep bout lent, duet en ty;  
Ret eu hep sy dichuy, hep faziaff,  
Quemeret flam en hoz gouuernamant  
Ma merch guerches espres hac a presant,  
Rac den sauant suramant ouz santaff.  
  
An Mestr a Scol.  
<P 087>
  
Nen douff quet din dan fin de dotrinaff;  
Nac anterin euit diciplinaff  
Ne mem caffaff da vezaff quen sauant;  
Hoguen a crenn mar en gourchemennet  
Diff he disquiff, en gruiff, ne filliff quet  
Diouz ma gallout parfet ha competant.  
  
Dioscorus.  
<P 088>
  
Gruet houz gallout, nep rout nen em doutiff;  
Lequet hy fresq hep bout bresq da desquiff;  
Hac ouz quiriff, credet diff, ne riff quen;  
Mouz contanto pep tro, huy guelo gnou,  
Me roy dich gloat en houz grat ha madou;  
Douz holl poanyou, hep gou, ouz gruiff louen.  
  
Dioscorus (a comps ouz e merch.)  
<P 089>
  
Duet, ma merchic douczic heuiziquen  
Ez guelaff pret affet da sellet plen  
Ez vech certen pep termen ordrenet  
Da disquiff mat ha stat ha pligadur  
Euel merch mat hegarat ha natur  
Ha doucz ha pur e statur musuret.  
  
Sante Barba (a respond de tat).  
<P 090>
  
Ma tat mat quer, antier gruet a querhet,  
Rac desiraff a raff, na nachaff quet,  
Bezaff affet diciplinet seder  
En pep squient euident autentic  
Philosophy ha muy hac an phisic,  
En holl pratic me menn em aplicquer.  
  
Dioscorus.  
<P 091>
  
Cza! maz ouchuy heb neb sy magister,  
Disquit dezy signiffi ann lizer;  
En berr amser antier na differet  
Maz gallo gent heb neb fent entent plen  
Philosophy, astrology dien  
Da comps pergen ouz brashaff den so en bet.  
  
An Mestr.  
<P 092>
  
Bezet certen en berr termen men cret  
Heruez an ment an squient ententet  
So dezy net atribuet seder  
Ez gouzuezo neb tro ne fallo tam  
An holl latin anterin ha dinam  
Da prezec flam heb nam en pep amser.  
  
An Mestr (da sante Barba).  
<P 093>
  
Barba[ra] glan, breman en pep manyer  
Pan ouch roet diff affet, credet sclaer,  
Gant houz tat quer, me preder antier glan,  
Frisq houz disquiff, credet diff, ne riff quen,  
Da vout espres cloaregues, mestres plen  
Heb dougiaff den certen en termen man.  
  
Sante Barba.  
<P 094>
  
Allas! moz pet, ma mestr net, lequet poan  
Dam disquiff pur natur en Scriptur glan,  
Rac an tra man dreis pep unan an bet  
Em calon glan breman en pep manyer  
A guir coudet ententet ent seder  
Am eux antier em esper quemeret.  
  
An Mestr a Scol.  
<P 095>
  
Rac se heb muy, moz pet huy, studiet,  
Bezet parfet ha rez hac euezhet;  
Gent ententet, na fellet, pan ouz pedaff,  
Hael maz guelo tut an bro hac ho tat  
Ez vihet spes certes cloaregues mat  
Pep tro do grat sinchat heb trelletaff.  
  
<P 096>
  
Astrologues, philosophes spessaff,  
Ententet diff ouz gruiff, pe ez viziff claff;  
Enn art muyhaff ez mennaff quentaff pret  
Discuez dich glan a breman an manyer  
An scripturou en dezrou en dou guer,  
Rac maz ouch sclaer hac antier a speret.  
  
Sante Barba.  
<P 097>
  
Mestr a squient, memeux gent ententet  
Houz holl scriptur assur, hac apuret  
Heb faut en bet em coudet ez edy  
Cuit euidant entendamant antier  
Bede guelet affet bezet seder  
Ann holl myster a ster hoz matery.  
  
An Mestr.  
<P 098>
  
Bezcoaz en bet ne voe quet guelet muy  
Squient en den quen certen hoz heny  
Me re dichuy heb sy ann brut muyhaff  
Ret eu a pret ez guelhet ent seder  
En houz leffrou euffrou ann doeou quer  
So bras ha sclaer dre guer da disclaeryaff.  
  
Dioscorus.  
<P 099>
  
Cza! Magister antier heb differaff  
Diff leueret a pret, oz requetaff,  
Heb variaff nac erraff quentaff pret  
Ac eff so quet ma merch net disquet mat  
En scripturyou an doeou da gnouhat;  
Compset tiz mat, an stat na debatet.  
  
An Mestr.  
<P 100>
  
Autrou louen a quement den so en bet  
Dre neb ampris dam guis ne guilis quet  
He quen parfet, credet, da sellet acc  
Ha me en goar heb mar na digarez  
An doeou bras de cas a diasez  
Dezy yuez nos dez a discuez gracc.  
  
Dioscorus.  
<P 101>
  
Deux, Barba[ra], gant ioa dirac ma facc,  
Rac a certen da guelet plen en placc  
So diff soulacc a hir spacc pep faczon  
Na nemeux quet tra en bet nement huy  
Tra a carhenn nac a fizyenn enn hy  
A neb heny dre estimacion.  
  
An Mestr.  
<P 102>
  
Noz bezet muy dreiz y presumpcion  
Rac crenn enn hy ann holl perfection  
A queffet don gant raeson deboner  
Ha me cret plen na caffet den en bet  
A neb squient a ve quen ententet  
Na quen parfet ne caffet quet seder.  
  
Dioscorus (a lauar da mestr e merch sante Barba).  
<P 103>
  
Ret ez chenchet, maz vihet dibreder  
Presant gant y em ty mat ha fier  
A hir amser ha moz remunero  
Quendelchet hy muy ouz muy en squiant  
Heb bezaff bau gruet hy diff mau sauant  
Ho suramant gant hoant moz contanto.  
  
Sante Barba.  
<P 104>
  
Me so soezet oar ann bet man  
Pan em songiaff a muyhaff poan  
An dra man am groa souzanet  
Ouz guelet en pep ploe doeou  
Manyer errol a ydolou  
Dre fantasiou dezrouet.  
  
<P 105>
  
Me da quentaff ne credaff quet  
Imagiou bouzar imparfet  
O deffhe galloet en bet man  
Na doen plet en bet do fetou  
Na do tmepl na do exemplou  
Nen dint nemet gou ha souzan.  
  
<P 106>
  
Ret eu saczun ez eux unan  
A guere ann bet het ha ledan  
An douar an tan ha pep planet  
An heaul an loar han aer certen  
Glau hac auel ha buguel den,  
Tomder, yenyen ordrenet.  
  
<P 107>
  
Ret eu diff gouzout heb dout quet  
Diouz un re pennac dre acquet  
Vn tra so troet me en preder  
Imagiou ann ydolou man  
Ne onn pe dre fet en bet man  
Ez grueont glan na pe en manyer.  
  
<P 108>
  
Fablou hac errorou gouyer  
En ho caffaff an quentaff guer  
A drouc esper ez prederet  
Ne caffaff quet en ho fetou  
Dre neb apoe effent doeou  
A drouc euffurou ez dezrouet.  
  
Sante Barba (a lauar de mestr.)  
<P 109>
  
Mestr magister, a manyer mat  
Compset diff plen dam louenhat  
Oll ann holl stat na trellatet:  
Imagiou ann ydolou man  
Pe ban ind y? compset huy glan;  
Me so dre re man souzanet.  
  
An Mestr (a respont dan ytron sante Barba).  
<P 110>
  
Ma merch a squient, ententet;  
An re man biou glan an bet;  
An dra se parfet credet acc,  
Y dreist muy a gloriffio  
Quement en ho fet a credo  
Hac o receffuo en ho gracc.  
  
Sante Barba.  
<P 111>
  
Me ne galhenn quet caffout spacc  
Do sellet neb termen en facc  
Na nem be grac en neb faczon  
Do caret nepret, na ret sy,  
Rac ho cas so un fantasy;  
Me ho queff y abusion.  
  
<P 112>
  
Compset huy pe a nation  

Piu viont y, heb finction,  
Diff ann oll faczon sarmonet  
Na pebez tut ez reputat  
Neb pe uit re ez goreat  
Na pen stat ez int translatet.  
  
An Mestr.  
<P 113>
  
Tut autentic, em apliquet  
En euffrou santel da guelet;  
Dichuy affet men repeto  
Dirac pep drem lem voe an reman  
Hac a buhez mat en stat man,  
Dren goar glan pep unan an bro.  
  
<P 114>
  
Me comps dich oll a Apollo  
A Venus saczun, ha Juno,  
Mercurio, Petro, so scaff,  
Pallas assur ha Saturnus  
Jupiter, ha Bel ha Venus  
Doeou galloudus da usaff.  
  
Sante Barba.  
<P 115>
  
Impossibl eu, a deseuaff.  
Heruez quement a ententaff  
Ez galhent y scaff bezaff quet  
Doeou creff na beu na seuen  
No deueux gallout na souten;  
A maru yenn ez int tremenet.  
  
An Mestr.  
<P 116>
  
Supposet effent, ententet,  
An maru yen so plen ordrenet  
Dann holl re ganet en bet man.  
Vn cas en dra se so dleet  
Nen deux den cuit na limitet,  
Meruell so ret heb sellet poan.  
  
<P 117>
  
Nobl ha commun, ha pep unan  
So suget, allas! dan cas man,  
Bras ha bihan en pep manyer  
Vnan an crim legitimet  
Dindan an ster na preseruet  
Nen deux quet, gouezet seder.  
  
Sante Barba.  
<P 118>
  
Pe dre abec eu ez lacquaer  
An termen quen garu maz maruer?  
Honnez so seder mecher bras  
Bezaff ordrenet, credet plen,  
An maru da dastum tut humen  
Na piu voe plen en ordrenas?  
  
<P 119>
  
Ret ez eux un Doe a croeas  
An heaul, an loar han douar bras,  
Hac a ordrenas an dra se  
Dre un pecheut groaet en bet man  
Maru disaczun da pep unan,  
Na bras na bihan na manse.  
  
<P 120>
  
Dre se ez eu oll an holl re  
Suget da meruell euelse  
Nemet an Doe se nen de quen;  
Rac eff e hunan eu an penn  
A ra de guis, hac a dispen,  
Dreiz aff ez omp crenn diffennet.  
  
An Mestr.  
<P 121>
  
Vn drouc propos a esposet;  
Rac un doe e hunan an bet  
Ez gouuernnhe quet, calet ve,  
Guit eb un tam an firmamant  
An mor han douar egorant,  
Na ve mar sauant en antre.  
  
<P 122>
  
Ha quement den en soutenhe  
A dle bout losquet, men crethe,  
Heruez an drase a leaff,  
Rac nen deu gou hon doeou ny  
A gouuarn an bet drezedy  
Rac y membry en re muyhaff.  
  
Sante Barba.  
<P 123>
  
Ne caffaff quet na ne credaff,  
Diouz an squient a ententaff,  
Ez dlehent y scaff bezaff quet  
Azeulet real eual doe;  
Quent se un termen am enoe  
Eu e neb ploe ez auoehet.  
  
<P 124>
  
Unan a gueure glan an bet  
A dle gant glor bout enoret  
Eual doe parfet galloedus,  
Hac en berr respet, credet huy,  
Me gouzuezo, ne vezo sy,  
Darnn e matery gracius.  
  
An Mestr.  
<P 125>
  
An bet a error rigorus  
So en hoz couraig ha fachus  
Da vout confus ouz abuser;  
Bout reuseudic heretiques  
A mennet heb nep goap apres  
Rac se moz les en hoz esper.  
  
(Aman he mestr he les he hunan hac a ya buanec  
digant y; ha neuse e queff un ermit pirchirin  
peheny a lauar:)  
  
<P 126>
  
Me meux da monet hep quet sy  
En secret da un queffridy  
Ret eu deffry dispartiaff  
En pirchirindet affet rez  
Da bez Jesus gant mil truez  
Dre guir carantez eu ez aff.  
  
<P 127>
  
E youll mat heb debataff  
Ez aez gant ancquen don prenaff  
Ha da gouzaff an muyhaff poan  
Euit hon refren a penet  
E pligas gant aff quentaff pret  
Bezaff ganet oar an bet man.  
  
<P 128>
  
Rac se me yelo an dro man  
Da guelet e bez gant fez glan  
Ma hunan quent ez ehaniff  
Na bizhuiquen dre den en bet  
Quen nen guilliff ne tardiff quet,  
Gouezet, na ne arretiff.  
  
<P 129>
  
En Ycomedy pan veziff  
Diouz merch an roe ne auoeiff  
Ez goulenniff, ne filliff guer,  
An alusen en un monet  
Er hy so merch guir inspiret  
En gracc Roen bet, men cret seder.  
  
(Aman an Ermit a queff sante Barba hac he  
salut.)  
  
<P 130>
  
Dez mat dich, Ytron deboner.  
  
Sante Barba.  
Ha dichuy glan en pep manyer.  
Leueret diff plen, ma den quer,  
Pe en carter ouz douguer huy  
Pe a contre ez dibaleet;  
Moz pet, ent seder leueret  
En requet ha na tardet muy.  
  
An Ermit.  
<P 131>
  
Tout batant a Alexandry  
Ez deuaff affet, na lequet sy,  
Hag ez aff membry hebiou.  
  
Sante Barba.  
Huy a bale dren broezou  
Hac a goar re a doareou,  
Compset diff houz guenou louen,  
A huy e nep lech a cleuas  
Comps a un Doe nep a croeas  
An eff bras, hac a furmas den.  
  
An Ermit.  
<P 132>
  
En Alexandry ancien  
Credet saczun ez eux un den  
So hanuet plen Origenes;  
Hennez so cristen ha den fur  
Hac a goar prezec e lectur,  
Me ouz assur, croeadures.  
  
Sante Barba.  
<P 133>
  
Ac eff so quet, leueret spes,  
Den sauant antier hep eres  
Da comps en expres a Iesu?  
A eff en beu a ezneu quet  
Piu eu redemptor glan an bet;  
Ententet, pe leueret hu?  
  
An Ermit.  
<P 134>
  
Me a lauar dich lem hep mu  
Ez goar certen quen contenu  
Comps a Iesu hac e buhez,  
A signiffy e passion  
Credet expres en pep raeson  
Ez goar sarmon an guiryonez.  
  
<P 135>
  
Eff a entent oll glan an fez  
Ha so e ampris he discuez  
Nos ha dez hac en deuez pres  
Ouz sarmon dan tut en study  
Ha lenn quen sclaer an matery  
Dirac pep heny alies.  
  
Sante Barba.  
<P 136>
  
Quacc bet enn haff a muyhaff pres  
A mennaff en berr gant erres;  
Bout cristenes eu ma desir;  
Rac se affo me leuzro plen  
Bet enn haff secret hep quet quen  
En berr termen, pan eu den guir.  
  
An Ermit.  
<P 137>
  
Huy, ma mestres, so a lesir;  
Memeux, membry, queffridy hir;  
Me pet Doe Roen tir douz miret.  
Or cza! gruet ioa, me ya ma hent  
Gruet houz materi dre squient  
Heb ober hep fent ma sentet.  
  
Sante Barba.  
<P 138>
  
An alusen quent hoz monet  
Ouz bezo pa ouz euz gourtoet,  
Dalet et en houz queffridy.  
  
An Ermit.  
Doe a pedaf ne allaf muy  
Da bout en pep lech guenechuy  
Ioa dich hep sy heuiziquen.  
  
Santes Barba de seruicher.  
<P 139>
  
Ret ezehet na tardet muy  
En effet en vng queffridy,  
Da Alexandry euidouf,  
Bede vn christen ordrenet,  
Da comps outaf gant guelhaf pret,  
En secret hac ouz bezet couf.  
  
An Seruicher.  
<P 140>
  
Meyel affo huy à gallo prouf,  
Hoguen na cleuet nemedouf  
Rac certen ouf mar be prouffuet  
Effen lacaet garu dan maru yen,  
Heb reueil euel vn bilen,  
Na ne ven gant den soutenet.  
  
Santes Barba.  
<P 141>
  
Allas ma car huy à goar parfet,  
Ema ma fizyancc auancet,  
Enoch pepret hac ouz pedaf,  
Ezeuet tizmat en stat man  
Mat ha lem tat houz drem breman,  
Bet enhaf glan hep ehanaf.  
  
<P 142>
  
Compset dre madelez dezaf,  
Parguen parfet en requetaf,  
Ez dileuzro scaf quentaf dif  
Buhez Doe Roen bet scriuet gent,  
Gant vn re antier e querent,  
En vn legent a ententif.  
  
An Seruicher.  
<P 143>
  
Me ya affet ne aretif,  
Na nos na dez quen na vezif  
Gantaf maz complif en priuez  
An oll effet am queffridy,  
Pep vn guer ha[c an] matery  
Han paz so en hoz study yuez.  
  
An seruicher a comps ouz Origenes.  
  
<P 144>
  
Doe roz groay plen louen Origenes,  
Me so affet dizleuret, credet spes,  
Gant vn giserches courtes en espreset,  
Merch à enor da[n] Roe Dioscorus,  
Cazr ha plesant ha so ardant hoantus  
Da vout haetus gracius diuset  
  
<P 145>
  
Compaignunes espres dan guercheset,  
Da vezaf plen à certen christenet;  
Racse ouz pet ez leuzrhet affet scaf  
Vn re preuez dre carentez dezy,  
Vnam ouz tut he dacho en study,  
Da chom ganty vn remsy da scruiuaf.  
  
Origenes a lauar de seruicher.  
<P 146>
  
An pebez gracc so digaccet  
Ha pebez tensor ygoret  
Gant Doe Roen bet autreet sclaer  
Pan men he seurt merch en guerchdet  
Bezaf rez en fez badezet,  
Bout martiret eu à preder.  
  
<P 147>
  
Merch da vn Roe ez avoeer  
Haznat dymat gant poellat taer,  
He disober à predero,  
Pan guelo chenchet he creden,  
Ha hy badezet men crethen  
Neuse ten eff he dipenno.  
  
<P 148>
  
Doe Roen tron he garre done  
Rac ef en nef he receuo,  
Hac he logio ne fallo quet,  
En ioae general en dalaes,  
Triumphant euel vn sances  
En creis les an martyriset.  
  
Origenes a lauar de seruicher.  
<P 149>
  
Doe dreist muy ra ve graciet,  
He bout seder emquemeret  
Da miret guerchdet en bet man,  
Pliche da Doen tat à natur,  
Dreist an holl re ez gouffe sur  
An holl lectur an scriptur glan.  
  
<P 150>
  
Me a leuzro saczun vnan  
Aray hac à laquay poan  
Dreist pep vnan e pep manier  
An holl legent maz entento  
Doe he vuhez ha piu vezo  
Oar vn dro ne fazio guer.  
  
Origenes a quacc e cloarec Valentin da comps  
ouz santes Barba.  
<P 151>
  
Quae presant, chapelan antier,  
Gant heman glan, ha sell manier  
Da ober da mecher anterin  
Euel den fier à manier mat;  
Desq an guerches da diuisat,  
Da entent en mat he latin.  
  
<P 152>
  
Len dezy cref an stat diuin  
Hac an natur an scriptur din  
Hac an diciplin an Dreindet  
E mam guerches hac à Iesu,  
Ha pe dre termen contenu  
Effoe pep tu constituet.  
  
<P 153>
  
Dre occasion da donet  
Da vezaf den pan duez en bet,  
Remontrer ha na man et guer  
Dezy hael an auielou  
Hep erroll han abostolou  
Han offerennou en dou guer.  
  
<P 154>
  
Miret pepret ez vihet fier  
Da discuez dezy an lizer,  
Hac à guer en guer disclaeriet  
Articlou an fez neuez flam,  
Gant dotrin disciplin dinam  
Ahet cam rac na vech blamet.  
  
<P 155>
  
Hac an passion sarmonet  
Pep propos clos ha disposet,  
Hac en effet badezet hy,  
Rac bout cristenes à desir,  
Ha meruell guerch euel merch guir,  
Hennez eu hir he pridiry.  
  
<P 156>
  
Ha diouz he hoant chomet ganty,  
Na flachet nep rout diouty  
Quen na entento hy fier  
Piu eu Doe beu gleu ha seuen,  
An Roe croer ha souueren,  
Hac ef fihet plen ma den quer  
  
<P 157>
  
Ha ma gourchemennet seder  
De graczou mat a poellat quer  
Ha dezy antier leueret  
Ez desiraff, mar beuaff hael,  
Da lenn dezy ann Aviel  
Monet un quentel de guelet.  
  
Valentin.  
<P 158>
  
Me ya oarse hep dale quet,  
Eualhenn pan gourchemennet,  
Ha pret eu monet a credaff.  
  
Valentin da seruicher sante Barba.  
  
Or cza! Eomp breman a hanen  
Net daued y, pa onn diuenn;  
Squeomp en hent crenn, pret eu tennaff.  
  
Messager sante Barba.  
<P 159>
  
Eomp tizmat en un ebataff,  
Querzomp stard, ne fell quet tardaff,  
Euel tut scaff, heb vacaff quet,  
Rac ma mestres son en desir  
Don guelet ny beu, drez eu guyr,  
Er non be pirill na hir pret.  
  
Valentin.  
<P 160>
  
Me so seder deliberet  
Her drem bezo nerz da querzet,  
Et, pan querhet, pa oz pedaff,  
Er mem be hoant da bout gant y  
Euit hep nep dout comps out y  
Drez edy em study muyhaff.  
  
Messager sante Barba.  
<P 161>
  
Aman ez renquet arretaff  
En un lech priuez ha bezaff,  
Ha me yal scaff hep tardaff quet  
Da lauarez dezy fier  
Ez ouch duet guen eff em queuer  
Eual maz oa sclaer prederet.  
  
Valentin.  
<P 162>
  
Et oar se, ha na daleet.  
  
Seruicher sante Barba.  
Ytron guiryon ha raesonet,  
Doe Roen bro rouz salud bepret;  
Chetu me duet am queffridy  
Digant Origenes presant  
A dileuzr mau un den sauant  
Dich contant a Alexandry.  
  
<P 163>
  
Manet eu tuhont en un ty;  
Ret eu sellet an tu maz duy  
Daued ouchuy espediant  
Rac an scriptur pur assuret  
A discuezo dich huec en requet  
Quen ne gouihet competant.  
  
Sante Barba.  
<P 164>
  
Chede ary, bez diligant,  
Quae tizmat hegarat batant  
Hep ober seblant, bez antier,  
Sell dezaff faczon da donet  
Bet en ouff hoantec ha secret  
Heb dougiaff quet donet seder.  
  
<P 165>
  
Ha me a ray glan an manyer  
A bezaff claff an quentaff guer  
Dre manyer euit differaff  
Diouz ma tut a drouc study  
Rac aoun enep hent na vent y  
Dre affuy ouz ma decriaff.  
  
An Seruicher.  
<P 166>
  
Rac se a breman graet an claff,  
Ha me ya iscuit dauitaff  
Quentaff maz gallaff, ne raff quen.  
  
Sante Barba.  
Quae affo, mir nen guelo den.  
  
An Seruicher.  
Chetu me duet doz guelet plen  
Hon materi so ancien,  
Ret eu dimp certen tremen hent  
Ha monet secret dauet y  
Rac non guelhe den neb heny  
Da discuez dezi hoz squient.  
  
Valentin.  
<P 167>
  
Rac se euelhenn deomp enn hent.  
  
Valentin.  
Ytron guiryon ha raesonet,  
Dez mat golou a glan coudet  
Dich pepret parfet a pedaff:  
Gant Origenes espreset  
Ezouff dre e gracc digaczet  
Douz guelet heb quet arretaff.  
  
Sante Barba.  
<P 168>
  
Duet mat ra vihet da quentaff!  
Joaus meurbet, ententet scaff,  
Ouff pa ouz guelaff, nen nachaff quet,  
Pan prederaff ne songaff mu  
Dreizouchuy plen bout contenu  
En fez Jesu introduet.  
  
Valentin.  
<P 169>
  
Me a certiffy ez vihet  
En nebeut amser, mar queret,  
Ez ententet gouezet rez  
An Auyelou dezrou mat;  
Hoguen quentaff gant guelhaff stat  
Ef fell hoz lacat en badez.  
  
<P 170>
  
Jesu pep tu en e buhez  
A ordrenas en diasez  
Dann holl re e ffez badezaff  
Chetu hael ann Auyelou  
A comps e buhez en dezrou  
Dich e euffrou a dezrouaff.  
  
<P 171>
  
An Scriptur glan da bihanaff  
A renquet da entent quentaff  
Hep variaff ha bezaff fier  
Ha studiaff plen heb en oe  
En euffrou hac e compsou Doue  
Rac eff so guir roe ha croer.  
  
<P 172>
  
Da lignez humen dazprener,  
Autrou special ha saluer,  
Croer ha barner souueren,  
A deuz aman da vout ganet  
A corff un merch leun a guerchdet  
Da doen penet dre caret den.  
  
Sante Barba.  
<P 173>
  
Ach Doe, Autrou, pe quen louen  
Eu ma speret ham coudet plen  
Houz bout duet certen bet en ouff  
Ouz trugarez dam badezaff  
En fez Jesu Crist an mistaff,  
Anezaff eu ma muyhaff couff.  
  
<P 174>
  
Ret eu yuez ma badezaff  
Hep fellell hent an taul quentaff;  
Rac se oz requetaff affo  
Ez viziff a plen cristenez  
Da Doe an Roe bras ha goases  
E nep dieznes nam leso.  
  
<P 175>
  
Dre guir amour em sicouro  
A pep estlam flam em lammo,  
Pan caro, ha ne fallo quet,  
Ha mar deu den a neb heny  
Dam persecutaff dre affuy  
Eff am groay reconcilet.  
  
Valentin.  
<P 176>
  
Ma merch quer, guir a leueret,  
Rac piu pennac dre guir acquet  
En caro parfet, credet diff;  
En sicouro, ne fallo quet  
En quement termen so en bet  
Salu a glan coudet e pidiff.  
  
(Sante Barba a stou dan nouglin.)  
  
<P 177>
  
Breman en fez oz badeziff  
Do auantaig quent e flachiff  
Doz seruichaff ez liquiff poan,  
Moz badez en fez, gouezet,  
En hanu an Tat han Mat apret  
A ung effet han Speret glan.  
  
Sante Barba.  
<P 178>
  
Hoz trugarecat an mat man  
A raff dich pep tro hac o poan;  
An eur en bet man oz ganat  
Ra ue benniguet ent seder  
Gant Doe, ma Roe ha ma croer,  
Hac an amser ma ouz magat.  
  
Valentin.  
<P 179>
  
Credet seder hac a cher mat  
Ez voe suramant Mab Doen Tat  
A deuz e grat ha dreis natur  
Oar an bet net da quempret quic  
Ma on gueure meubet guenuydic  
Ouz meruell mic oar hon sigur.  
  
<P 180>
  
Rac en lancroas bras a tra sur  
Ez dougas hon cas, moz assur,  
En scriptur ez eu figuret  
Penaux ez deuze ann effou  
Da doen penet ann pechedou  
Dre hon euffrou, nen deu gou quet.  
  
<P 181>
  
Goude ez aez, pan oa faezet  
Gantaff e holl poan oar an bet  
Hac amantet hon torfetou  
Dann iffernn yen gant ordren mat  
En un claeryen bras a stat  
E grat da querchat an Tadou.  
  
<P 182>
  
Arre pan aez eff en effuou  
Ha maz asezas ent hasou  
An tu dehou de Autrou Tat  
Ez dileuzras net en bet man  
En effet gracc an Speret glan  
Hac an traman a voe haznat.  
  
<P 183>
  
De Abestel do uffuelhat  
Euit certen ho louenhat  
Maz az yent o grat en stat man  
Da prezec an fez anezaff  
Muy ouz muy ha de publiaff  
Ha pez voe dezaff gouzaff poan.  
  
Sante Barba.  
<P 184>
  
Ma mestr Jesu, dreis pep unan  
Guenn vet ma speret en bet man  
Dreiz ouchuy glan pan viouff ganet  
Pridiri bout en ho souten  
Am groa cuit franc a pep ancquen  
Hac am tremen diouz pep penet.  
  
Valentin.  
<P 185>
  
Delchet ho prepos disposet,  
Ha gant guir credenn diffennet  
Na vihet temptet en bet man  
Ha oar hoz querchenn astennet  
Aroez an glan croas ha boaset  
Couffhat pepret an Speret glan.  
  
Aman ez arriff Dioscorus.  
<P 186>
  
Pebez manyer en mecher man?  
Compset diff lem, piu eu heman  
So duet aman, ne pe en manyer  
Ez eu eff duet em houz metou?  
Ret eu cleuet an secredou  
A compset houz dou, un dou guer.  
  
Sante Barba a respond de tat.  
(Ha Valentin a ya e hent.)  
<P 187>
  
Hep drouc en bet bezet seder  
Oa hon compsou, ma autrou quer,  
Na drouc esper ne prederenn;  
Hoguen hep sy me so dihaet  
Rac se ez gris don edonet  
Euit ma guelet, credet henn.  
  
Sante Barba.  
<P 188>
  
Houz bout drouc contant pan santsenn  
Ne rasenn quet lem he quemenn  
Hoguen a crenn ne gouzyenn quet  
Dren pez maz discuez bout mezec  
Me en queff piz den gouyzyec  
Hac ez deuz hoantec em requet.  
  
<P 189>
  
Groat eu net seder ma speret  
Yach heb un blecc dre un reczet  
Ameux receuet em credenn  
Rac nen deux cleffuet en bet man  
Na ue frealset, curet glan,  
Gant heman didan poan an penn.  
  
Dioscorus.  
<P 190>
  
Moz reo breman ahanenn  
Dan lech maz vihet miret tenn  
Oar poan an penn me diffenno  
Nac ay neb termen den en bet  
Euit neb quentel doz guelet  
Ha se miret na fellet tro.  
  
<P 191>
  
Me ya hep nep abaff affo  
Dam tour neuez, me gouzuezo  
Certen eno ac eff so quet  
Logericzc propriczc euit se  
Douz logiaff rac goall dre ma lle  
Ret eu ne ve effe groaet.  
  
<P 192>
  
Rac me menn gant guir houz miret  
Na vech dre tut creff deceuet,  
Dre se affet bezet seder  
En ouz liquiff, ne filliff tam,  
Enn haff da miret a het cam  
Eguit tremen flam ann amser.  
  
An Mestr Mecherour a quemenn Dioscorus  
da guelet ac ef so groat mat fondamant e tour.  
  
<P 193>
  
Discuez breman glan an manyer  
Dann Autrou hep gou en dou guer  
So ret seder, hep differaff,  
A nen deu real hep maliczc  
Ha cazr ha creff e edifficzc  
Coant ha propiczc hep maliczaff.  
  
An Eil Mecherour.  
<P 194>
  
Mat ve e donet, a credaff,  
De apetit de visitaff,  
Hennez en guelhaff quentaff pae.  
  
An Mestr Mecherour.  
Autrou real, principal hep dalae  
Hoz tour flour net ameux dezrouet gae  
Maz ouff gant yoae a esmae diffraet  
Pan guelaff flam pebez commanczamant  
Am eux affet dezrouet competant,  
Memeux repant, ma noz em contantet.  
  
<P 195>
  
Duet gueneff hael en quentel de guelet  
Pe en faczon ez eu don consonnet  
Maz leuerhet affet hep arretaff  
Ac eff so quet commanczet competant  
Coant ha iolis a deuis souffisant  
Cazr ha vaillant parissant en santaff.  
  
Dioscorus a ya da guelet an tour.  
<P 196>
  
Mecherour mat dam grat a pep statur  
Ouz dalchaff plen souueren ha den fur  
Dam pligadur oux eux sur figuret  
Vaillant meurbet ez labouret seder  
Heb neb rebeig na breig en hoz mecher  
Coant hac antier ez eu sclaer prederet.  
  
<P 197>
  
Ret ve gant striff ez ve eff achiuet  
Maz liquiff scaff enn haff hep tardaff quet  
Ma merch guerch net da miret a het spacc  
Me dalcho hy hep sy heuiziquen  
Certen eno nep tro ne guelo den  
Cre na seuen dre nep termen en facc.  
  
<P 198>
  
Hen dale muy me study ha dicaczc  
Pan eux heb vicc propriczc logeiczc acc  
Camprou ha placc dilacc en pep faczon  
De herberchiaff rac scaff he logaff hy  
A crenn enn haff a mennaff ne raff sy  
Euel ma spy heb muy dilacion.  
  
<P 199>
  
Barba, ma merch net he derc ha guerch glan,  
Denesset lem dirac ma drem breman,  
Huy eu noman dreis pep unan ganet  
Ma holl esper singulier ha querhaff  
Ham holl buhez nos dez seul maz vezaff  
Ac e caraff muyhaff nen nachaff quet.  
  
<P 200>
  
Rac se seder emeux sclaer prederet  
Ober fournis flam dam guis diuiset  
Vn tour flour net doz miret hep quet sy,  
Enn haff affet secret ez vihet plen  
Pergen eno na no guelo neb den  
Bezet certen bizhuyquen nep heny.  
  
Sante Barba.  
<P 201>
  
Ma tat quer, pebez pridiry  
Na pe dre deseu eu dihuy  
Na pez ouz eux huy studiet  
Ma lacat gardis en prison  
Priuet a gracc en pep faczon?  
Re diraeson ez sarmonet.  
  
<P 202>
  
Hep caux nac abec em lequet,  
Rac nep guis ne dellezis quet  
Bezaff prisonet, credet diff;  
Hoguen crenn pan gourchemennet  
Ret ha raeson eu diff monet  
Noz eux aret am requetiff.  
  
Dioscorus.  
<P 203>
  
Memeux desseu her da beuiff  
Ouz drouc ha pirill ouz miriff  
Guelhaff maz guilliff ne riff quen,  
Rac se tizmat sinchat batant  
Et enn haff espres em presant  
Bezet diligant ouz antren.  
  
(Aman dou autrou bras a querent sante Barba  
so soezet oar an pez a ra he tat dezy, hac ez lauar  
an eil de guile.)  
  
An Quentaff Autrou.  
<P 204>
  
Me so meurbet soezet, na lequet sy,  
Pan cleuaff glan gant pep unan an cry  
Ann amloary drenn inconuenient  
Bout hep raeson hon ytron prisonet  
Rac se deomp hel hep repel de guelet  
Guell vihe net, men cret, bezaff aet quent.  
  
<P 205>
  
Ny so seder a tra sclaer he querent  
Ouz imp hep mar men goar ez aparchent  
Dre hon squient entent an poent quentaff  
Pe dre abec hoantec ez eu laecaet  
Perac pirill pe hep guir da miret  
Ret eu cleuet an guir faet, credet scaff.  
  
An Eil Autrou.  
<P 206>
  
Eomp diouz he tat tizmat ha dauet haff  
Euit gouzout an holl dout dioutaff  
Pez voe dezaff lacat scaff quentaff pret  
E merch guerches dre exces hep raeson  
En lech gardis re dispris en prison  
Heb quen faezon ez eu don prisonet.  
  
<P 207>
  
Memeux auis pep guis hac en discret  
En deueux sclaer en esper prederet  
Ez galhe net bout rauiset seder  
Gant tut neant heb e hoant digantaff  
Rac se ez menn de goulenn bet enhaff  
Ez duehent quentaff ent scaff gant guelha cher.  
  
An Quentaff Autrou.  
<P 208>
  
Nen deu heb guir rac pirill ez mirer  
Ne falle cam e blam enep amser  
Quent se seder ezeu sclaer esper mat  
Enaff affet ha leatet, medest,  
He euezhat de grat ha lacat prest  
Outaff ez rest derchell onest he stat.  
  
An Eil Autrou.  
<P 209>
  
Non obstant se ez vihe dereat  
Dezaff eff lem en drem goulen quenyat  
Ouz an tut mat so e hat a natur  
Quement nen groae en se ez falhe plen  
Ha mechantis ha dispris a guis yen  
Ne rae quet plen termen a un den fur.  
  
An Quentaff Autrou.  
<P 210>
  
Mat eu da tat lacat e croeadur  
En lech parfet secret da miret sur  
Rac malheur ha disauanturdet  
A ell bezaff ha coezaff, ne raff sy,  
Dre se seuen ez dle plen pep heny  
Ouz vileny hac ouz affuy miret.  
  
An Eil Autrou.  
<P 211>
  
Ret eu prezec out aff huec en requet  
A clasq dezy a deffry un priet  
Maz vezo net demezet, rac pret ve;  
Guelet affet nen deueux quet detry  

Buguel ganet oar an bet nemet hy  
Quen queffridy bet e ty nem dire.  
  
An Quentaff Autrou.  
<P 212>
  
Greomp a pret gant effet un trete  
Dre carantez aneuez entreze  
An guelhaff ve ha maz ve demezet  
Hac ancouffhat an holl displigadur  
So dezy great affet heb sellet cur,  
Ret eu sigur effe sur apuret.  
  
An Quentaf Autrou.  
<P 213>
  
Dez mat golou autrou à glan coudet  
A pedaf plen pleist quement den so en bet  
Dichui pepret gant effet hep quet gou,  
Chetu ny duet doz guelet credet plen  
Eguit sezlou houz quaehaezlou louen  
Da comps dich plen vn termen on guenou.  
  
Dioscorus.  
<P 214>
  
Duet ma meurbet ra vihet dam metou,  
Compset diff hael uffuel hol quaehaezlou  
Vn guer pe dou hep gou moz sezlouo,  
Ha leueret apret pan ouz pedaf  
An matery ouz queffridy muyhaff  
An poent quentaf en scaf hep tardaf tro.  
  
An Eil Autrou.  
<P 215>
  
Dich hep nep mar clouar ny lauaro  
Bezet certen louen an termen so,  
An re ouz bro so pep tro commouet  
Douz requetif ha douz pidif yuez  
Gant cals à hoant ardant ha carantez  
Effe preuez aneuez demezet  
  
<P 216>
  
Barba hoz merch so pep derch en guercdet  
Ret eu hep si clasq dezy vn priet,  
Pa nouz eux quet aer en bet nemet hy,  
Rac se sellet hac auiset seder  
Piu aue seant souffisant hac antier  
Maz prezequer ober an matery.  
  
An Quentaf Autrou.  
<P 217>
  
Ententet bref vn tra cref eu dihuz  
Merch e sort goat neb stat he lacat hy  
Dre neb studi na neb presumption  
Heb ober quet torfet nac orchaedis  
He lacat tam so iffam dre ampris  
En lech dispris neb guis nac en prison.  
  
<P 218>
  
Me goar dich acc e racc tut à faczon  
So courouczet [guelet] he sort ytron  
Hep achaeson na raeson prisonet,  
Rac se sellet gant effet competant  
He contantaf heb bezaf non sauant,  
Ret ve presant ez ve quant amantet.  
  
Dioscorus.  
<P 219>
  
Ne dleaf tam credet flam bout blamet  
Rac huy en goar plen a quement den so en bet  
Ne caraf [quet] tra ganet nemet hy  
Ouz pe[p] pirill me desir he miret  
Parfet seder quen quer ha ma speret  
Na ne dui quet an secret mazedi.  
  
<P 220>
  
Rac naue quet rauisset credet huy  
Diguenef plen gant den à neb heny  
E liquif hi en vn ty da miret,  
En vn tour cref so groaet teu ha neuez  
Calet ha clos gant prepos a costez  
Eno effez nos ha dez annezhet.  
  
An Eil Autrou.  
<P 221>
  
Autrou clouar nendeux mar mat aret  
Hoguen comps re à se ne falhe quet  
Deliberet hennez gruet naret quen  
Ez en pret he demezet seder  
Na pe en bro oar peb tro ez roher  
Bezit den fier e queuer ho termen.  
  
An Quentaf Autrou.  
<P 222>
  
An holl breis dre ampris à guis plen  
So en study à comps dirhuy dien  
Fall ha seuen certen ha pep heny  
Ez roechuy dezy vn priet  
Rac an mat glan commun vnan an bet  
Ha ma nen gruet ez felhet naret sy.  
  
Dioscorus.  
<P 223>
  
Me ya affet en secret dauety  
Eguit gouzout en pep rout diouty  
Darn ne study hac he opinion  
Her me ray rez dre madelez dezy  
Lauarez net à pret hep contredy  
He pridiry heb excusation.  
  
An Quentaf Autrou.  
<P 224>
  
Remontret huy à guir affection  
Ez grueomp ny deliberation  
Hep finction dre raeson deboner  
Hac ezomp sclaer antier deliberet  
Da reif dezy en berr remsy priet  
Vn princc meurbet he groay net dibreder.  
  
(Dioscorus aya da comps ouz e merch.)  
<P 225>
  
Ma merch clouar huec hegar à caraf,  
Nam refus quet em requet a netra,  
Ma sintif groa dreis pep tra nara quen,  
Te eu hep sy ma study hep muy quet  
Ma aer querhaf quentaf oar guellaf pret  
Ma holl secret, ma condet, men cret plen.  
  
<P 226>
  
Rac se seder compset vn guer certen  
Dif heb neb gou diouz houz guenou louen,  
Beu ha seuen dien heb vileny,  
A huy neb em dre neb seur oz deur quet  
Dre carantez bout yuez demezet  
Ha quemeret vn priet heb quet sy.  
  
(Santes Barba à respont de tat.)  
<P 227>
  
Ma tut mat net pardonet dif,  
Na poaniet quet dam requetif,  
Et me dimizif ne rif quet  
Da den en bet, bezet seder,  
Oar an bet man en neb manier,  
Chetu da esper disclaeriet.  
  
Dioscorus.  
<P 228>
  
Petra so dide hoaruezet  
Na sentes à vout demezec  
Ha quemeret vn priet mat  
Autrounez à pris puissant,  
Cazr ha iolis ha souffisant  
So suramant ouz da hoantat.  
  
Santes Barba.  
<P 229>
  
Dre neb peden ne rohen grat,  
Rac ner deu ma cas na ma stat,  
Diouz ma poellat prietat den,  
Pardonet dif her ne rif quet,  
Drese oar pep tro me ho pet  
Em lesset, ha na compset quen  
  

Dioscorus.  
<P 230>
  
Me aray dit dre depit yen  
Ez mirui stant gant fin anquen,  
Men toe dit certen am guenou,  
Aman quen diguir mez miro,  
Den à neb sort nez conforto  
Oar nep tro ha te guelo gnou.  
  
Dioscorus aya da laueret dan autrounez an  
respont.  
<P 231>
  
Cleuet seder, ma tut quer ham querent,  
Ne allaf quen en effet caffout hent,  
Dren nep squient heruez à ententaf  
Rac dre nep ten na peden ne men quet,  
Oar nep study membry quempret priet,  
Ne deuzeur quet dam requet concedaf.  
  
<P 232>
  
Quen digarez, dram fez, nemeux bezet  
Hoguen dram Doe me groay quen enouet  
Gant angoesdet hac eoull boet maz lo  
Me leso scaff enn haff da gouzaff poan  
An fin despet de coudet en bet man.  
Heb leiff na coan eno glan ez mano.  
  
An Quentaff Autrou.  
<P 233>
  
Pe en fantasy ez venn hy studiaff  
Na pe en manyer ez preder amseraff  
Ma em soezaff pan couffhaff a raff re  
Ha hy affet ouz guelet hep quet sy,  
Nouz eux en bet car ganet nemet hy  
Drouc ve dezy mar en contrarihe.  
  
An Eil Autrou.  
<P 234>
  
Spes he lesell so dich guell euell se  
En he ampris quen ne em auisse  
Ha goude se pan guelhe effe pret  
Diouz a cleuhe ez caffe dereat  
Bezaff en bet affet ha prietat,  
Maz rohe grat tizmat hep debat quet.  
  
(Aman an autrounez a quemer conge diouz Dios-  
corus.)  
  
An Quentaff Autrou.  
<P 235>
  
Monet breman buhan ouz tu hon bro  
A mennomp plen, na den non surpreno;  
Da se affo oar pep tro ny so prest  
Pa na menn hy oar nep condicion  
Ober hon spy nac hon opinion  
He fachaeson a son re disonest.  
  
An Eil Autrou.  
<P 236>
  
Guell eu monet rac duet en pret medest  
Rac sotony so enn hy manifest  
Out y ez rest derchell onest he stat  
Groaet heb neb mar an memoar a caro  
Er ent espres certes ny he leso  
Ha groaet pep tro an pez a guelo mat.  
  
Dioscorus.  
<P 237>
  
Pan mennet lem dirac ma drem quefnyat  
Hoantec ha huec ouz houz trugarecat  
Ouff e pep stat a mat ha pligiadur  
Rac me presant so mechant tourmantet  
Gant y seder antier corff ha speret  
Maz ouff meurbet outraget, bezet sur.  
  
An Quentaff Autrou.  
<P 238>
  
Joa dich entre dou, Autrou fur.  
  
Dioscorus.  
Ha dichuy mat ha pligiadur.  
  
An Eil Autrou.  
Peuch dich, Autrou mat a natur,  
A pedaff parfet, bezet sur,  
Ha mil pligiadur assuret.  
  
Dioscorus.  
Joa dich ha muy seul maz vihet.  
  
(Aman ez eont do bro, hac ez lauar an eil de  
guile:)  
  
An Quentaff Autrou.  
<P 239>
  
Pez a auis dichuy muyhaff  
A Barba hon cares nessaff  
Ma em soezaff ne allaff muy  
Araff glan breman gant anoaez  
Pan songiaff oll en he follaez  
Hac en drouguiaez anezy.  
  
An Eil Autrou.  
<P 240>
  
Dren pez a guelomp lesomp hy  
Rac me credet ne duiff quet muy  
Dre nep pridiry bishuyquen  
Da reiff cusul dissimulet  
Dezy pa na sent, ententet,  
Na de darempret, credet plen.  
  
Dioscorus.  
<P 241>
  
Memeux da monet heb quet sy  
Gant effet en un queffridy;  
Monet enn hy a studiaff  

Rac se oar pep tro me ho pet  
Oar ma tour flour ez labourhet  
Tenn ha qualet, pan ouz pedaff.  
  
<P 242>
  
Dich a crenn ez gourchemennaff  
En pep guis hac ez diuisaff  
E achiuaff, heb tardaff quet,  
Ha gruet din hep quen dou prenest  
Diouz septentrion ent onest  
Da arhuest dre fest aprestet.  
  
<P 243>
  
Ha pan duyff, ne filliff quet,  
Moz groay suramant contantet,  
Heb faut en bet, na lequet sy,  
Dichuy lem memem gourchemenn  
Her me ya breman ahanenn,  
Coll a rahen mar tarthenn muy.  
  
An Mestr Mecherour a comps ouz e tut.  
  
<P 244>
  
Ret eu dimp presour labourat  
Heb finction a calon mat  
Hac on bezo gloat ha madou  
Pan duy dan kaer hep ober sy  
Goude bout groaet e queffridy;  
Aet pep heny de binhuyou.  
  
An Eil Mecherour.  
<P 245>
  
Petra voen secret aquetou  
A compsech oar un dro hoz dou  
Huy han Autrou a guiryou bras?  
  
An Mestr Mecherour.  
Diff a crenn ez gourchemennas  
En e guis has ez diuisas  
Ober hep noas ne fallas quet  
Dou prenest onest an creis dez  
Chetu an faczon han guiryones  
Entromp ny yuez so bezet.  
  
An Eil Mecherour.  
<P 246>
  
Ma nen deueux quen ordrenet  
Hennez affo a vezo groaet  
Nouzeux aret a arretiff  
Pa on eux ehaffn a danfuez  
Ny ho lacay cuit quent try dez  
En o diasez da bezaff.  
  
An Quentaff Mecherour.  
<P 247>
  
Ret eu a pret hep arretaff  
Ho ober ha deliberaff  
An poent quentaff ha bezaff prest  
Pa en deueux crenn gourchemennet  
Deomp ny dreis pep tra ez groahet  
Nen deux quet pe tardhet, me dest.  
  
Sante Barba.  
<P 248>
  
Perac na rechuy manifest  
Quichen e quichen tri frenest,  
A vise, me dest, onestoch,  
Me queff houz stat arabadou  
Guelet noz eux groaet hep quet gou  
Nemet dou a pan dezrousoch.  
  
<P 249>
  
En tra man a pell ez fellsoch  
An quentaff mis na diuissoch  
Credet entroch ez gruesoch gou  
En un tour quen flour labouret  
Ez eu bihanez gouzuezet  
Na ell bout guelet nemet dou.  
  
An Mestr Mecherour.  
<P 250>
  
Hoz tat eu heb faut hon autrou  
A archas dimp plen e guenou  
Nemet dou hon oa dezrouet  
Na rasemp ny muy ent dien  
Na ne crethemp ny bizhuiquen  
Ober quen, pan eu ordrenet.  
  
Sante Barba.  
<P 251>
  
Nep oun ouz buhez noz bezet  
Lequet try hac espediet,  
Ouz iff sentet, na tardet muy,  
Ha me a pep blam ouz lammo  
Diouz pep den hac hoz souteno,  
Moz goaranto, ne vezo sy.  
  
An Mestr Mecherour.  
<P 252>
  
Tamallet vemp mar groahemp try,  
Ha pardonet diff ne riff muy  
Rac dimp ny ez notiffias  
Dre guyriou cruel euel henn  
Endan poan an tan hac an penn  
An dra se crenn on diffennas.  
  
Sante Barba.  
<P 253>
  
Me houz miro nouz bezo noas  
Dre nep unan euit an cas  
Endan poan bras, me hoz assur,  
Ha suramant me contanto  
Ma tat, nep stat noz debato  
An dra se pep tro me so sur.  
  
An Mestr.  
<P 254>
  
Pan eu pep stat hoz pligiadur  
Ny a ray try, bezet sigur,  
Dre musur pan honn assuret,  
Hoguen yuez mar on bez blam,  
Debat na tempest nac estlam,  
Ez rencquet dinam ma lamet.  
  
Sante Barba.  
<P 255>
  
Nep oun an tra se non bezet.  
Me ya heb fellell da sellet  
Oar un tro a me caffo quet  
Vn bannhech dour net da quentaff  
Dan feunten mat so diadreff  
Ma hunan ha heb den guen eff  
Er hoant so em eneff da euaff.  
  
(Aman ez queff an feunten sech.)  
Allas!  
  
<P 256>
  
A feunten, huy oa an leunaff  
A yoa quet en bet a credaff  
Ha pa ouz sellaf ouz guelaf sech  
Na maz guell bout aet an pret man  
Euelse na pe dre moean  
An dour glan breman ahanech?  
  
(Aman ez stouff oar he douglin.)  
  
<P 257>
  
Autrou, a croeas glas ha sech  
Dileuzret plen, mar plig guenech  
Aman oar an lech na nechet  
Dour sacr dihacr en la man  
Maz euiff saczun ma hunan  
An dra man ma dizouzanet.  
  
<P 258>
  
Huy goar heb mar dre hoz caret  
Emeux ent espres dileset.  
An bet; receuet ma pedenn  
Ha reit diff dont mat en stat man  
Euit euaff anezaff glan  
Quent monet breman ahanenn.  
  
(Aman ez queff an feunten leun.)  
  
<P 259>
  
Breman, feunten, ez out leun tenn  
A dour sacret ha me cret crenn  
Pa nen caffsen ez marusen mic,  
Bezcoaz en bet man den ganet  
Ne taffhas dour guell saouret  
Da neb a ve quet sechedic.  
  
<P 260>
  
A un hat dan dour probatic  
Maz voe groaet an paralytic  
Saluet dic e holl pistigou  
Eno heb neb goab gant map Doe  
Dan pret ha dan eur ma en deursoe  
Euel guir roe an holl ploeou.  
  
<P 261>
  
Dezaff ez rentaff acc graczou  
A digacc e grat e madou  

Diff drez eu gnou ouz an tnou man  
Doucc ha huec e trugarecat  
A raff noz ha dez gant fez mat  
Ha da heul e grat lacat poan.  
  
<P 262>
  
Ma corff ham speret en bet man  
A gourchemennaff dezaff glan  
Maz quemero breman an cur  
A hanouff er pa en couffhaff  
En pep guis ez reioyssaff  
Ha dreizaff em em caffaff fur.  
  
(Aman sante Barba a ra gant he bes glebyet en  
feunten un croas en men peheny so hoaz enn haff,  
hac ez lauar:)  
  
<P 263>
  
Feunten, so leun mat ha natur  
E quichen an tour a dour pur  
Guenez en mur me figuro  
Vn croas bras glan en creis an men  
En heueleb euit pep den  
Ez chommo bizhuiquen eno.  
  
<P 264>
  
Dezy heb abaff me affo  
Ha neb pep quentel he guelo  
Me hazeulo goa vezo eff  
Pan finuezo ne caffo splann  
Queuer hanter na trederann  
Na queffrann na nep rann ann neff.  
  
<P 265>
  
Heman so dour flour amourabl  
Da guelchiff penn den conuenabl  
Net hac etabl nen deu fabl quet  
Gant Jesu Christ an ministr pur  
Ez eu biniguet bezet sur  
Dre e pligadur assuret.  
  
<P 266>
  
Ma reflection da donet  
A quemeriff ne filliff quet  
En placc man affet, credet diff,  
Da dibriff del ha mel quelyen  
Euit pitancc da sustancc plen  
Nem bezo quen dam souteniff.  
  
<P 267>
  
Aman pep hent emem rentiff  
A quement anhez ma veziff  
Da dibriff ha da pidiff Doe  
Na flachiff quet en requet den  
Nemet en nos da repos plen  
Eguit tremen plen diouz enoe.  
  
<P 268>
  
Monet a hanen a mennaff  
Euit vetez, da annhezaff  
Dan tour flourhaff oar guelhaff pret  
Eno pep nos ez reposiff  
Hac aman en dez ez beziff  
Hennez a riff ne filliff quet.  
  
<P 269>
  
Ydol a drouc scol dipolicc  
Leun a scandal hac a malicc  
Hac a pep drouc vicc difficil  
Bescoaz ne guelat en oat den  
Tra oar douar me en goar plen  
Da quen bilen na da quen vil.  
  
<P 270>
  
A! fy a quement nacion  
So en fantasy abusion  
Dre da faczon inraesonabl  
Ha quement den a cret en ot  
A quarhenn heuel eueldot  
Rac te so sot ha dinotabl.  
  
<P 271>
  
Te so da pep re deceuabl  
Da sellet e hanu ha dampnabl  
Inconuenabl drouc renablet  
Quement az azeul az heulyo  
Dan iffern yen da chom eno  
Na distro no deuezo quet.  
  
<P 272>
  
Crachet ez visaig heb flachaff  
A raff dit ha da depitaff  
Da dispridaff en muyhaff ment  
Ariff dit depret heb quet sy  
Na nez dougiaff quet muy eguet quy  
Nez eux teaut na fry na squient.  
  
<P 273>
  
Ne cleuez na ne guelez hent  
Quent se a pep rout ez out lent  
Groaet dre fent instrument pentet  
Te nez eux buhez ha bezaff  
Bec na dant na pe gant santaff  
Bras ez quasaff, nen nachaff quet.  
  
<P 274>
  
An dyaoull glout dre art soutil  
Eguit deceff breff heb reuil  
Partabl ha gentil ha bilen  
A un hat vil az compilas  
A coat pe men ez quemenas  
Sot ez nodas na allas quen.  
  
<P 275>
  
Te nen dout na beu na seuen  
Nemet un tra ort disordren  
Vn men maru yen heb quen en bet  
Ne alhes fifual na bale  
Euit neb eres alesse  
Nemet un re az doucque quet.  
  
<P 276>
  
Fy ahanot tra assotet  
Maledicion so ouz donet  
Oar quement az cret heb quet sy  
Enn iffern yen certen men goar  
Ez vezint dampnep heb quet mar  
En glachar ha mil amloary.  
  
(Aman ez pet Doe oar he doulin en e cambr.)  
  
<P 277>
  
A! Roen tron, guyrion deboner,  
Ma mestr, ma Doe ha ma croer  
Ma saluer, douccder ma speret  
Ma study ham affection  
Ham holl soulacc en pep faczon  
Ham reffection raesonet.  
  
<P 278>
  
Moz pet seder em preseruet  
Ouz temptacion da donet  
Ma miret net pa ouz pedaff  
Maz viziff glan pan iff an bet  
Nam bezo na bech na pechet  
Pan duy an pret da decedaff.  
  
<P 279>
  
A! Redemptor a enor bras  
Quer map Doe an Roe a croeas  
An mor glas dre compas assur  
Ann heaul, hann loar, en gloar parfet  
Ann eff han douar preparet  
Ann holl bet hann steret net pur.  
  
<P 280>
  
Huy a deuz en bet men cret sur  
Da meruell mic oar hon sigur  
Gant poan ha laur assuret  
Dre se moz pet houz bezet couff  
Ma mestr glan, breman ahanouff  
Nam leset da prouaff ancouffhaet.  
  
DIOSCORUS a deu e veig.  
  
<P 281>
  
Monet dan kaer a prederaff  
Ha pret eu monet a credaff  
Guelet a raff ez tardaff re  
Pell so na viouff lem em ty  
Ha ne menna arretaff muy  
Rac bout ennhy ma study ve.  
  
An Messager.  
<P 282>
  
Mar daleet, ententet se,  
Ne onn enouar pe hoarffhe  
Rac lies re a bale teu  
Na mar be nep ampris dispar  
Groaet gant den estren me en goar  
Effe dich glachar re dareu.  
  
(Dioscorus a deu e queffridy hac a ya de tour.)  
  
<P 283>
  
Me ya da guelet rac pret eu  
Ma tour labouret a nen deu  
Achiuet breu dren deseuaff  
Euel ma emoa plen ordrenet  
Pe en faczon quent ma monet  
Ez vihe groaet heb arretaff.  
  
(Aman, pan sell ouz an tour ha guelet groaet try  
frenest, ez lauar dan mecherour:)  
  
<P 284>
  
Vahont a uhel ez guelaff  
Try frenest seul maz arhuesta[ff]  
Hac emem soezaff quentaff pret  
Oar an mecherour labouret  
Perac ez aez prob da ober  
Na pez en deueux sclaer prederet.  
  
<P 285>
  
Deux flam aman, comps diff glan an manyer  
Pe en requet ez eux te groaet seder  
En tour flour quer antier na differ quet  
Plen try frenest da arhuest en creis dez,  
Comps an raeson dison han guyryonez  
Heb digarez discuez piu eu bezet.  
  
<P 286>
  
Memoa dit cren ha tenn gourchemennet  
Dre gueryou spes espres na grases quet  
Prenest en bet dre neb fet nemet dou  
Perac oarse arre ezoude aet  
Da ober quen pa emoa plen ordrenet?  
Gouzuez affet ha cret ez eux groaet gou.  
  
An Mecherour.  
<P 287>
  
Houz merch heb faut, ententet baut, Autrou,  
A archas plen diff perguen e guenou  
Ouz a an ou amoa gnou dezrouet  
Ez groasenn net en effet an trede  
*Maz respontis gant auis en guisse,  
*Rac blam dram le à se nem deurie quet.  
  
<P *288>
  
Hac, emezy, gruet try espediet.  
Moz diblammo pep tro noz bezo quet  
Carez en bet: quent se net credet dif,  
Pan duy me tat gant cher mas ebatus,  
E queffridy net de ty gracius  
Heb dout doutus haetus oz escusif.  
  
<P *289>
  
Neuse tymat neb stat ne trellatif  
Ez is ma hent heb neb fent na sentif  
Pardonet dif ne rif ne fillif muy,  
Dre neb study ouzichuy bizuiquen,  
Na faut en bet credet en requet den,  
Ne rif dich plen perguen dre neb heny,  
  
Dioscorus.  
<P *290>
  
Diot, sotin, babouin, mastin quy,  
Mez punisso vn tro ne vezo sy,  
Na te ha hy deffry moz castizo  
Ne ellez tam bout diblam suramant,  
Sintif outy an douas te variant  
Bilen, mecbant, truant, ten amanto.  
  
An Mestr Mecherour.  
<P *291>
  
Na rif quet rac me à redo,  
Guell ve dif appell lesell bro.  
Crouc ram dougo mar ho gourteif,  
Ahanen cren em em tennif  
Pan ouch en houz pret ouz sefif,  
Pardonet dif ne tardif muy,  
  
An Eil Mecherour.  
<P *292>
  
O presset meurbet ez duet huy,  
Petra so à hy na roy  
Hep quet contredy dimpny gloat?  
  
An Mestr.  
Gloat,  
Ha huy et oar lerch da querchat  
Rac me bizuiquen louenhat,  
Neraf dre e gloat na e madou,  
Pa na caffen lech da techet  
Digantaf scaf nen nachaf quet,  
Em lazfe affet aguetou.  
  
An Eil Mecherour.  
<P *293>
  
A re fin eu ho Latinou,  
Allas me entent houz fentou  
Me pet drouc darnnou de[z]rou mat,  
Oar hoz quilben ra disquenno  
Rac suramant huy on contanto,  
Gruet affo ma on bezo gloat.  
  
An Mestr.  
<P *294>
  
Pan marusen ne cretsen mennat,  
Pa na deuzien piz ha tizmat  
Heb quempret queniat digataf,  
Quen disaczun euel vn cas  
Ez menne breman gant an baz,  
Hac vn clezef noas ma lazaf.  
  
An Trede Mecherour.  
<P *295>
  
Na pe dre follaez eu dezaf,  
Nara diffrae ha hon paeaf  
Drouc cref eu dezaf tardaf quet,  
Et aleste cren bet enhaf,  
Da mennat archant digantaf  
Don paeaf oar an guelhaf pret.  
  
An Mestr.  
<P 296>
  
*Ha huy et seder marqueret,  
*De pidif rac me nendif quet,  
*Euit tra en bet credet dif,  
Rac suramant menn namanthe  
Ha de guis eff am punisse  
Mar dahenn re de enouiff.  
  
<P 297>
  
Dre se, credet lem, ez chemmiff  
Entroch et ha gruet e pidiff  
Rac pardonet diff nen diff quet  
Sellet houz unan an manyer  
Da comps outaff an quentaff guer  
Gruet seder an pez a querhet.  
  
An Eil Mecherour.  
<P 298>
  
Pez digarez so hoaruezet  
Pe dre sy ezompny priuet  
Non contante quet affet prest?  
Rac se huy hon satiffio  
Suramant hac hon contanto  
Pe ny ouz punisso don fest.  
  
An Mestr.  
<P 299>
  
Palamour plen da un prenest  
Pan voe lacquaet try manifest  
A faeczon onest en creis dez  
Nendeu quet contant a santaff  
Nemet a ment ann ou quentaff  
Try da muyhaff en guelhaff fez.  
  
<P 300>
  
Pa em em quemeris da discuez  
Dezaff dan knech an tour neuez  
Neuse priuez ez discoezas  
En un arragamant holl antier  
Ouz guelet try prenest prest sclaer  
Dren disemper a quemeras.  
  
<P 301>
  
Terriff ma penn crenn a mennas  
Pa na ue tut guir a miras  
Hac en arretas an drase  
Neuse mar cruel en guelis  
Dioar an lech ez didechis  
Hac ez achapis en guis se.  
  
<P 302>
  
Et, mar guellet gruet hoz trete,  
Ha gant comps courtes martese  
Ez groahe ma ouz be cheuancc  
Et me net nendiff quet de ty  
Na ne meux pe raff out aff muy  
Nac ouz heny e aliancc.  
  
An Eil Mecherour.  
<P 303>
  
Et, coz penn heig en drouc mechancc  
Ha huy hac eff gant hoz cheuancc  
Chetu ny dre chancc auancet  
Ouz bezaff flour, ouz labourat  
Ouz clasq dellit ha gonit gloat  
Pe en stat ezomp baratet.  
  
An Mestr.  
<P 304>
  
Ma coscor ne allaff goret.  
  
DIOSCORUS (a comps ouz e merch).  
  
Orcza!  
Leueret espres demezell  
Pez ouz oa huy hem doz emmell  
Am tourell na pez a sellech  
Maz rech ober plen try frenest?  
Diff respontet ha bezet prest  
Re manifest em detestech.  
  
<P 305>
  
Dou didan hac unan dan knech  
Ne onn perac en ho lacaech  
Na pez a songech pan rech plen  
Ober try frenest en creis dez  
Na pez a signiffy yuez  
Comps diff preuez ma ne vez quen.  
  
Sante Barba.  
<P 306>
  
Muy a ra try a sclaerien  
Euit na ra dou en louen  
Rac se certen ez ordrenis  
Da mecherour en labour glan  
Ho lacat dam grat en stat man  
Rac homan eu breman an guis.  
  
Dioscorus.  
<P 307>
  
Les diff da riot haz sotis  
Lauar ent flam pe dre ampris  
Voe dit nep guis ho deuisaff.  
  
Sante Barba.  
Me menn dich iscuit recitaff  
Try frenest en re onestaff  
Da sclaerhat muyhaff, ne raff sy.  
  
Dioscorus.  
<P 308>
  
Comps diff breff pez a signiffy  
Na pe en tra ez sclaerha muy;  
Lauar da studi manifest.  
  
Sante Barba.  
Oar un dro moz responto prest.  
Rac tri person so en trom onest  
En un test, en un maieste,  
A un coudet, a un edit  
Vn ster, un esper, un merit,  
Vn apetit, un deite.  
  
Dioscorus.  
<P 309>
  
Pebez quaquet a compset te?  
Vn tra terribl impossibl ve,  
Pas an dra se ez hoarffe quet.  
  
Sante Barba.  
Men lauar hac en goar parfet  
En gallout diuin an Dreindet  
Ez eu unyet heb quet sy  
An Tat han Map nen deu goap quet  
Didan un ster han glan Speret  
A unn effect hep contredy.  
  
<P 310>
  
Leal, egal hep contraly  
Vn saczun commun hag uny  
Vn matery un aliancc  
Vnan, un van, a un manyer  
Vn opinion deboner  
Vn guer, un cher, heb differancc.  
  
<P 311>
  
A un spes, hac a un essancc  
Vn moean hac un conuenancc  
Vn sapiancc, un liancc net  
Vn mat, un stat a un natur,  
Vn grat, un poellat, un statur,  
Vn musur pur, un cur furmet.  
  
Dioscorus.  
<P 312>
  
Nen deu hennez aznauezet  
Gant neb den, men goar plen, en bet  
En effet nemet guenede,  
Na pe en glenn e chom hennez?  
Lauar heb mar da digarez,  
Pebez follez a compsez te?  
  
<P 313>
  
Dampnet eu net nep en crethe  
Ha trompet eu cals eualse  
Dre an dra se rac nen deu quet  
Possibl aesibl en disciplin  
Oar hon doeou quet anterin  
Effe neb fin determinet.  
  
Sante Barba.  
<P 314>
  
A drouc squient ez ententet  
Rac un tra contrel da guelet  
Vihe lauaret, na ret dout,  
Ez vez heb gou hoz doeou fall  
So men goar ha bouzar ha dall  
Leun a pep goall, a neb gallout.  
  
<P 315>
  
Nen dint a daffnez da vezout  
Mat na sauant na da santout  
Na da bout en nep rout soutil  
Ha neb a cret an ho fetou  
So milliguet drenn holl bedou  
Rac y so heb gou doeou vil.  
  
Dioscorus.  
<P 316>
  
Lauar diff espres pe dre stil  
Eu dit breff na douguez reuil  
Dam doeou gentil abill acc.  
  
Sante Barba.  
Crachet oar pep tro en ho facc  
A rahenn ha pan caffenn spacc  
En pep placc en ho effaczenn  
Lous, louidic ha milliguet  
Dyaoullou vil drouc compilet  
Gant tut dampnet dre fals credenn.  
  
Dioscorus.  
<P 317>
  
Comps aman breman buhan crenn,  
Lauar diff heb goap pe da penn  
Eu dit tenn, na pez a mennez  
Blasfemaff a cre ma doeou  
Na prezec guer ho oberou  
Sotoniou a dezrouez.  
  
<P 318>
  
Lauar diff crenn piu eu hennez  
Heruez da manyer a querez  
Na pe a rez e compsez te  
Lacat en despit eguit try  
Ma doeou bras dre fantasy  
Da sotony ho descry re.  
  
Sante Barba.  
<P 319>
  
Me recit an diuinite  
Hac an melit an deite  
Hac an maieste dereat  
So en baradoes composet  
Dre mister diuin an Dreindet  
Compilet hac ordrenet mat.  
  
<P 320>
  
Eno suramant Doe an Tat  
A prederas gant cals a stat  
E grat mat hac e pligadur  
Ober an bet net drezedy  
Ha quezquement penn so enn hy  
Euel mazedy en Scriptur.  
  
<P 321>
  
Eff voe a croeas a tra sur  
Heb quet a dout e gallout pur  
Quement croeadur so furmet  
Hac a gueure ann eff pep queuer  
Hann holl planedou hep gou guer  

Ann heaul an loar han holl steret.  
  
<P 322>
  
Quentaff dinoe ez voe croeet  
En baradoes ha composet  
Ann Alez affet, heb quet sy,  
Hac eme ann Ael uhelhaff  
Hanuet Luciffer an sclerhaff  
Out aff re scaff quempret affuy.  
  
<P 323>
  
Dre ourgouill bras ha fantasy  
Ez mennas plen dreis pep heny  
Caffoet ann audiui muyhaff  
En espres en les celestel  
Ha bezaff pep tu quen uhel  
Euel an supernel haenaff.  
  
<P 324>
  
Neuse tizmat ez leuzrat scaff  
En e ourgoill denn em brouillaff  
Dre procuraff an quentaff crim  
Da un prison don disonest  
En poan hac en cry manifest  
Doe e tempest ne ra estim.  
  
<P 325>
  
Eff he aliancc a chancc prim  
A caczat heb goap dann abim  
Leun a venim inestimabl  
Da chom bizhuiquen heb quet fin  
E mil estrenva ha iayn  
En lech villain abhominabl.  
  
Dioscorus.  
<P 326>
  
Nen deu quet da caquet etabl  
En neb faeczon na raesonabl  
Na conuenabl, na notabl quet,  
Nen deuoa neb gracc mar quaczet  
E Ael eternel euel se  
Heb bout a darre gourreet.  
  
<P 327>
  
Hac euit bech a un pechet  
Goude enn eff e bout eff groaet  
En caczet en un qualether,  
A ban oa an Aelez coezet  
Oar se da Doe nen deuoe quet  
Compaingunez en bet seder.  
  
SANTE BARBA a resont.  
<P 328>
  
A pan guelas Doe an croer  
Ez oa goulloet a tra seder  
Cals an nyuer a cadoeryou  
Ez prederas sclaer ober den  
Dre e gallout heb neb southen  
Do cargaff a plen heb quen gou.  
  
<P 329>
  
Heb reux neuse ez gueure dou  
Da uezaff affet priedou  
Maz rosent hadou en louen  
Froez ha lignez da annhezaff  
An signou goulloet da quentaff  
Rac se voe dezaff forgaff den.  
  
<P 330>
  
Neuse dinoas o lacas plen  
En un lech plaesant da antren  
En deuoa certen ordrenet  
A ioa galuet affet, me dest,  
Delectation lech onest  
Baradoes terrest aprestet.  
  
<P 331>
  
Eno Lucifer, drouc speret,  
A deuz do temptaff quentaff pret,  
Dre affuy meurbet credet voe  
Ma o lacas dan pas a scaff  
Dre an drouguiaez anezaff  
Da quentaff da offensaff Doe.  
  
<P 332>
  
Eff a deuz quen prest oar estoe  
Do tennaff a scrap dre apoe  
Da pechiff ouz Doe an roe pur  
Dre un tam auall re qualet  
Ann guezenn ayoa diffennet  
O trompas affet bezet sur.  
  
<P 333>
  
Pan guelas Doen Tat ho natur  
Na rent nep stat e pligadur  
Na nac oant fur nac eurus  
En ho quaczas ne fallas quet  
Da prouff poan ha doan oar an bet  
Ne viont quet, credet, haetus.  
  
<P 334>
  
En melcony maugracius  
Pep rout en unn hiruout doutus  
Huanadus ha confus re  
En ho leuzras Doe an Croer  
An lech maz edoent, dren conter,  
En unn hirder re amdere.  
  
Dioscorus.  
<P 335>
  
Crueldet bras voe an drase;  
Perac heb neb goall mar galse  
Na ra eff pep re da uezaff  
Quen parfet heb quet contredy  
Dre ho squient maz mirsent y  
Outaff dre affuy faziaff?  
  
<P 336>
  
Sotis ha follaez oa dezaff  
Mar guilly miret permettaff  
Na remedaff scaff quentaff guer  
Ho ober a pechet net flam  
Legetim cuit heb dellit blam  
Na doen estlam en neb amser.  
  
SANTE BARBA (a respont).  
<P 337>
  
Drenn abec man en pep manyer  
Ez viont sugiet ent seder  
Y hac o sper heb differaff  
Da vout enn iffern eternel  
Dren pechet guyr originel,  
En repel cruel iselhaff.  
  
<P 338>
  
Doe an Tat pan voe mat gantaff  
A dileuzras dren cas a scaff  
Eguit amantaff quentaff pret  
E map mat hegarat natur  
Da quemeret quic ha figur  
En un guerches pur assuret.  
  
<P 339>
  
Neuse dezy notiffiet  
Dre Gabriel gant vueltet  
Voe ann secret oar an bet man  
An eil person din an Dreindet  
Aioa enn hy crenn disquennet  
Ha conceuet dren Speret glan.  
  
<P 340>
  
Goude espres an Guerches man  
En ganas net oar an bet man  
Heb ancquen na poan neb manyer  
Guerch ha glan homan a manas  
Heb caffout nech, na ne pechas;  
Mister bras voe an cas a sclaer.  
  
<P 341>
  
Pan oa bezet en bet seder  
Dou bloaz ha tregont, a conter,  
Ha tri mis antier moderet,  
Neuse affet an Princet bras  
Heb caux nac abec ha dre cas  
A pourchaczas gant diblasdet  
  
<P 342>
  
Ef fize seder quemeret  
Hastiff dre drouc striff ha liffret  
Ha condampnet heb sellet pas  
Dren predersont ez gruesont plen  
Eno ez lacat Doe ha den  
Euit lignez humen en croas.  
  
<P 343>
  
Ha Joseph Darimatias  
A hane crenn en disquennas  
Hac en lacas, ne fallas quet,  
En un bez teu beu ha neuez  
Maz sauas net dan trede dez,  
Dren Aelez ez voe discuezet.  
  
<P 344>
  
Heb quet a sy dan Mariet  
An bez aedo goloet  
Hac eff resuscitet net glan  
Hac aet da querchat an Tadou  
Dan iffern puant ouz an tnou,  
Out aff heb gou effiont louan.  
  
Dioscorus.  
<P 345>
  
Me ne cretaff tam an traman  
Ez deuzye quet oar an bet man  
Ha doen e hunan an poan se  
Nemet un Doe sot riotus  
Euit un cur so maleurus  
Ha confus nen nem abusse.  
  
<P 346>
  
Nen doa quet e cas an drase  
Mar boa Doe freals eualse  
Euit un dle na dellezas  
Donet neb rout da vezout den  
Na gouzaff garu an maru yen  
Euit lignez humen en croas.  
  
Sante Barba.  
<P 347>
  
Ha goudese ez gourreas  
Euel Autrou enn effou bras  
Maz asezas ne fallas quet  
A dehou da Doe an Tat natur  
Uniet en Dreindet net pur  
Drezedy en Scriptur furmet.  
  
<P 348>
  
Gracc an Speret glan oar an bet  
A dileuzrat plen ordenet  
Da confortaff net en quentel  
Gant un son guiryon hac onest  
Dan ty maz oant y manifest  
Ouz ober fest ann Abestel.  
  
<P 349>
  
Vn dro chetu ez duy cruel  
Euel guir barner eternel  
Gant un stat uhel euel penn  
Da barnn an bet, na lequet sy,  
So glan didan e damany  
Ne eil neb heny e diffen.  
  
<P 350>
  
Eno pebez tro vezo henn  
Pan duy ann eff gant clezeff guenn  
Oar un coffabrenn crenn en aer  
Neuse pep de placc a caczo  
Diouz ho dellit o merito  
Pep anezo en guello sclaer.  
  
<P 351>
  
Petra a vezo groat en seder  
Dirac penn henn ont pan conter  
En lech na alher differaff  
Gant poan ha dout ha hiruout bras  
Ez caczo pep unan dan cas  
Pan duy an pas de guir tassaff.  
  
<P 352>
  
Heman eu Doe a auoeaff  
So leun a gallout heb doutaff  
Plen ouz renaff en muyhaff tron  
Euel Doe ha den heb quen sy  
En triumph meurbet ez edy  
Dreis pep heny en unyon.  
  
<P 353>
  
Bout en e gracc en pep faczon  
Eu hep muy ma affection  
Ham deuocion raeson eu  
Rac eff eu ann Autrou louen  
Redemptor an bet credet plen  
A re souten da ped den beu.  
  
<P 354>
  
Huy houz eux hep gou doeou teu  
Groaet a pep saffar drouc dareu  
Ha nen dint na beu na seuen  
Ymagiou hacr, simulacret,  
Na galhent neb quentel guelet  
Na prezec quet en requet den.  
  
<P 355>
  
Dyaoullou bras vil ha bilen  
En creis sistern ann iffernn yen  
Dampnet bezhuiquen en penet  
Eu neb a cret ho deffe gallout  
Heb remet en bet na ret dout  
En cant mil hiruout deboutet.  
  
<P 356>
  
Eno heb fin determinet  
Ez chommint na ne flachint quet  
Condampnet dre ho pechedou  
En mil tourmant en creis an tan  
En un fournaesat gant Satan  
Hoaz ez eu bihan ho poanyou.  
  
Dioscorus.  
<P 357>
  
A! paillardes! pautres esou,  
Penaux ez deu yen az guenou  
Blasfemaff ma doeou louen  
Hac y heb goall dre ho gallout  
Ouz gouuernn an bet heb quet dout  
Hac en pep rout oz ma souten.  
  
<P 358>
  
Me ray dit cruell meruell yen;  
En placc man breman oar en men  
Ez renty dyen da eneff  
An despet dan stinn az lignez  
Mez lamo pep tu a buhez,  
Me toe dam fez, gant ma clezeff.  
  
(Sante Barba a pet Doe de diffenn, ha neuse un  
men bras en em digoras hac he cuzas ouz he tat  
a predere neuse he lazaff.)  
  
<P 359>
  
Ach! Autrou splann, croer ann eff,  
Moz pet net plen, bezet guen eff,  
Ha cleuet ma leff pep queuer  
A coudet huec, me houz requet,  
Dre guir amour em sicourhet  
Nam leset quet en qualetder.  
  
Dioscorus.  
<P 360>
  
Maz eu hy aet? compset seder,  
Mar buhan, na pe en manyer?  
Na pe dre mister, leueret,  
Ez guell bout, na pe dre souten  
En he loncas breman an men,  
Na pe dre termen ordrenet?  
  
<P 361>
  
Me so dibaraill maruaillet  
Ne onn pelech ez eu techet  
Na ne gouffenn quet maz edy  
Pe hy so en douar separet  
Na pe en tu ez eu cuzet,  
Maz ouff souezet, na lequet sy.  
  
<P 362>
  
Chetu cas bras a fantasy  
A huy neb pas he guelas hy  
Dre nep sy ouz dispartiaff  
Nac ouz monet glan ahanenn;  
Respontet ha leueret crenn,  
Dichuy crenn ez gourchemennaff.  
  
Messager Dioscorus a respont dezaff.  
<P 363>
  
Dren Doe diuoe a auoeaff  
Ne guilis quet, ententet scaff,  
Dich en toeaff nen nachaff quet  
Pan gouffenn en lauarhenn flam  
Na nem deurffe quet caffet cam  
Euit hy tam na bout blamet.  
  
Dioscorus a goulenn ouz Claudin.  
<P 364>
  
Na te? pez eux te prederet?  
  
Claudin.  
En un lech pennac dre acquet  
Ez crethenn effe em tennet  
De hem cuzet na nen due quen  
Ret eu en douar pe oar tech  
Rac heb abaff pa e quaffech  
E lazhech ha ne douchech den.  
  
Dioscorus.  
<P 365>
  
Ret eu gouzout piu he souten  
Rac me ya tizmat a stat plen  
Da gouzout a den an menez  
En quarter se he guelse quet  
Mar he caffaff an quentaff pret  
Me laquay da miret vetez  
  
<P 366>
  
En un prison em guiryonez  
Da gouzaff poan ha bihannez  
Na dezhe buhez ne vezo  
Nemet en tourmant dicoantis  
Didan goart en lech start gardis  
Rac dam guis me he punisso.  
  
Messager Dioscorus.  
<P 367>
  
Gruet he miret, na sellet tro  
En un lech certen hac eno  
Gruet maz chommo na flacho quet.  
  
Claudin.  
Ne gouzffech vann he cannaff  

Na bout rust nac ouz he fustaff  
Dissimulaff pa ouz pedaff gruet.  
  
(Aman Gueguen ha Riualen a ya dan menez da  
miret hoz deuet.)  
  
Riualen.  
<P 368>
  
Ha! Gueguen, Gueguen.  
  
Gueguen.  
Petra so a mall? Riualen.  
  
Riuallen.  
A ny ya, Gueguen, dan menez  
Da miret hon deffuet vetez  
Hac eno, dram fez, on bezo  
Amser euit ober cher mat  
Me meux a crenn silsiguenn plat  
Ha boutaillat a guin mat so.  
  
Gueguen.  
<P 369>
  
Ya, dempny ha me benuyo;  
Daz hem auancc a te danczo  
Cza! eomp affo, non guelo den.  
  
Riuallen.  
Pebez hoary on be ny quen?  
Mar bez anezy yenien  
Deomp, Gueguen, don em pourmenaff.  
  
Gueguen.  
<P 370>
  
Guell eu deompny frisq diuiscaff  
Da mellat ha da ebataff,  
Euit hon em tommaff a mat.  
  
Riuallen.  
Heman so taul sech a brech mat  
A ya tizmat hac a pat pell.  
Horell!  
  
Gueguen.  
A te teux affet guelet guell  
Heb fellell tam gant ma cammell,  
Horell!  
  
(Aman ez guelont sante Barba ouz techet rac he  
tat; hac ez lauar Riualen drouc.)  
  
<P 371>
  
Hau! cleu!  
Lauar a te goar ma za Barba  
Ac eff so hoaruezet netra  
Na perac tra eu eza hy?  
  
Gueguen mat.  
Tau, Riualen, pe laz dimp ny  
Ema en he pres, ha less y,  
Sco oar da hoary da diuoe.  
  
Riuallen.  
<P 372>
  
Vn tra so hoaruezet me toe  
Chede peguen buan an Roe  
Ez due en ploe quen enoeet  
Oar lerch he merch ha de querchat  
Vn tra so groaet nac eu quet mat  
Hac ez eu pep stat debatet.  
  
Gueguen.  
<P 373>
  
Nac eguit se...............  
Morchet az eux, me nemeux quet.  
  
Riuallen.  
Vn dra a treux he deueux groaet  
Hac ez eu ouz knech ditechet  
Dez em cuzet nen deu quet gou  
Allas! ma car, na lauar quet  
Es te hy neb quentel guelet  
Ouz darempret en on metou.  
  
Gueguen.  
<P 374>
  
Ne falhe quet lauaret gou  
Eff a trouche crenn hon pennou  
An Autrou, euel da dou quy.  
  
Riuallen.  
Me en goar breff mar he queff y  
E lazo yen gant villeny  
Hac e groay net espediet.  
  
Dioscorus (a goulenn e merch).  
<P 375>
  
Leueret diff flour, pastouret,  
A huy uffuel houz eux guelet  
Ouz donet quet en houz metou  
Braba ma merch mar be querzhet  
Aman ouz knech, na ditechet,  
Respontet, ha na compset gou.  
  
An berger mat Riuallen.  
<P 376>
  
Ententet baut heb faut, Autrou,  
Ha me compso plen am guenou  
Mar queret sezlou en louen  
Me e neb guis ne guilis quet  
Duet en menez man na goureet  
Nen nachenn quet en requet den.  
  
Dioscorus.  
<P 377>
  
Me toe dam quil, map an bilen,  
Me roy dit mau oar ann auen  
Ma ne compsez plen certen diff  
A te neb quentel he guelas  
Euit an dez en menez bras  
Mar nachez un pas ez quasiff.  
  
(Goudese ez goulenn ouz an drouc berger.)  
  
<P 378>
  
Na te? A te goar? lauar diff  
  
An Drouc Berger Gueguen.  
Mar queret sellet ha crediff  
Derchell houz hent ha ma sentiff  
E discueziff ne filliff quet  
Rac me he guelas a pasou  
Ouz tremen membry hebiou,  
Secret aquetou sezlouet.  
  
<P 379>
  
Me guelas dison ouz monet  
He hunan, ha hy quen poanyet;  
An bet a calet ez rede  
Ne gortose den neb heny  
Na cleuet neb rout comps out y  
Na dale muy ne deuruihe.  
  
Dioscorus.  
Pa he caffenn me quelennhe!  
  
Riuallen a lauar da Gueguen.  
<P 380>
  
Lauar, pautr vil, map eguile,  
Perac heb dellit eu dide  
He discuez euelse dezaff  
Breman heb truez he canno  
Heb neb abaff pan e caffo  
He pourmeno maz vezo claff.  
  
Gueguen.  
<P 381>
  
Mar groa follez, dius dezaff  
Me e carhe fustet mat gant aff  
Na forz ne raff mar bezaff cuit.  
  
Sante Barba.  
Ma malloez quentaff a roaff dit,  
Coz paillart fell dre da dellit  
Maz duy gant depit da guitot  
An Azrouant dicarantez  
Dre da sotis ouz ma discuez  
Ched en boutez a dellezsot.  
  
<P 382>
  
Me pe dre darnn ez duy oarnot  
Maledicion en un lot  
Dre da fals riot assotet  
Te ha da deuet affet pur  
Maz chachy te hac y figur  
Pautr a drouc natur pariuret.  
  
(Neuse ann drouc berger so conuertisset en un  
men mabr hac e deffuet e quelhyen raden.)  
  
Hac Ez Lauar Sante Barba.  
  
<P 383>
  
Chede te tizmat translatet  
Gant Doe Roen neff te haz deffuet,  
Dre e meur gallout heb quet gou  
Conuertisset nen deu quet gaez  
Out te hac y maz chemy aez  
Euel langoustez dren maesou.  
  
Sante Barba a sell ouz ann eff.  
<P 384>
  
Jesu, heb faut te eu, Autrou,  
A ra quen sclaer da oberou  
Da euffurou knech tnou a gnou plen  
Te az eux sur transfiguret  
An paillart vil eff he milet  
E manyer preffuet nen deu quen.  
  
<P 385>
  
Galuet pep stat quelyen raden  
A vez en maesou en louen  
Euel goez quelyen maz menont  
Eno bishuiquen heb quen sy  
Dirac pep den en testeny  
Pe a signiffy ez viont.  
  
An Berger Mat.  
<P 386>
  
Bezcoaz en neb hent quement spont  
Ne guilis quet hac ez redont  
En ouff parfont ma confontaff  
Guelet penaux ez eu auset  
Ma compaig[n]un ha fortunet  
Ne onn quet en bet maz redaff.  
  
<P 387>
  
Dre an drouguiaez anezaff  
Oar e drouc neuz ouz discuez scaff  
Heb exceptaff na dougiaff quet  
Barba de tat a drouc natur  
He goulenne dre maleur  
Ez eu en ordur mailluret.  
  
<P 388>
  
Chetu eff hac eff he deffuet  
Dre mechantis conuertisset  
En ampreffanet heb quet sy  
Maz int heffuel da goez quelyen  
Pe en stat da quelyen raden  
Da doen bizhuiquen testeny.  
  
<P 389>
  
Da quement den ha pep heny  
So en broman nac en damany  
Chetu y peguen diffigur  
Heb ressort en ho transportat  
Ne on penaux en ho ausat  
Dren pautr dimat a drouc natur.  
  
<P 390>
  
Ne chemiff muy me so sigur  
Na me nam deffuet, bezet sur,  
Rac maleur, moz assur crenn,  
Ve chom vetez en menez man  
Eza detry maz ouch y glan  
Eomp guytibunan a hanenn.  
  
Dioscorus a croc en e merch.  
<P 391>
  
A! quaffet out! heb neb souten  
Ret eu dit meruell! Ne ell den  
Da sicour certen, te en goar;  
Breman gant un baz ez laziff  
Quic ha crochenn ez dispenniff  
Quent ez flachiff ne liquiff mar.  
  
<P 392*>
  
Orcza oar da reux nez eux car  
Eust neb coantis mar dispar,  
Nac e holl douar à carhe  
Lacat e quic oar da figur  
Na ve eff mar mat à natur  
Da doen da laur diffur ve.  
  
  
<P 393>
  
Cza, paillardes, deux a llesse  
Heb tardaff un barr adarre  
Sus! oar zu se pe moz reo  
Ma ne queffez nerz da querzet  
Ez vizy diampeig stleiget,  
Na den en bet nez remedo.  
  
<P 394>
  
En amguin me az trahino  
E ry an bleu hac az breuo  
Mez promeno ne vezo sy  
Me ray guiridic da quic noaz  
Maz yeno gant poan haz anoaz  
Quent euit henuoaz da goazy.  
  
Dioscorus a comps ouz e tut.  
<P 395>
  
Ham bezet a ne cleuet huy  
Heernn calet heb contredy  
Da lacat oar nezy dyen  
En un prison abandonet  
Ha maz chomo na flacho quet  
En poan, an bet heb guelet den.  
  
<P 396>
  
Orcza! lequet na vezet quen  
Oar he diuesquer do aeren  
Vn bernn hernn yengant vileny  
Na gallo neb faczon monet  
A hanenn na bezaff tennet  
Na lamet an lech maz edy.  
  
Dioscorus a ra he miret en prison didan poan  
an buhez.  
  
<P 397>
  
Cleuet entroch, maz edouch uy  
Oar poan ouz speret miret hy  
Rac dichuy ez notiffiaff  
Mar achap quet dre neb abec  
Me houz groay certen buanec,  
Ouz ich am bec ez prezeguaff.  
  
<P 398>
  
Troet eu pep guis da disprisaff  
Ma doeou louen so ouz renaff  
Dre se gouzaff ne allaff quet  
Gant y cuit mar ho despite  
Hac un cas bras ve an drase  
Da pep re na ne ve dleet.  
  
<P 399>
  
Dimp ez eu crenn gourchemennet  
Effent dre fauor enoret  
Hac ho quaret muy eguit den  
Pep quentel hac o azeuliff  
A guir coudet hac o pidiff  
Na her dre beuiff ne riff quen.  
  
<P 400>
  
Dich a crenn me gourchemenn plen  
He miret apert ha certen  
Rac mar da gant den diguenech  
Da meruell moz dibouzello  
Pe ere an chouc moz crougo  
Oar noch pep tro me vezo trech.  
  
Messager Dioscorus.  
<P 401>
  
Me miro quen start ha mar tech  
Nac eu hy mar rep da nep lech  
Na tnou na knech dre neb iechet  
Heb neb abaff me he caffo;  
Ha dich en pep hent me rento  
Rac me miro na techo quet.  
  
Claudin.  
<P 402>
  
A se neb rout noz emm doutet  
Rac en lech certen me en cret  
Ef fezo credet miret mat  
Nac a hano ne flacho tam  
Quen ne golennhet, credet flam  
Drenn eneff am mam hac am tat.  
  
<P 403>
  
Ne ve quet ma cas na ma stat  
Mar achape na dereat  
Quent se dymat hac ingrat net  
Venn dre ma goap mar achape  
Diguen eff dispris en guis se  
Hac un tra ve nam deurffe quet.  
  
Dioscorus.  
<P 404>
  

Oar hoz buhez y a vezet  
Ha me ya scaff heb tardaff quet  
Da gouzaff affet meredo  
Oll an mecher dan barner bras  
Ha pan guelo breman an cas  
Da poanyou diblas he tasso.  
  
<P 405>
  
An drase gour ne sicouro  
Rac quement den so plen en bro  
A vezo affo commouet  
Da vout he enep en pep guis  
De ten da tourmant dicoantis  
Da vezaff gardis punisset.  
  
Dioscorus a clem e merch ouz an Prouost.  
<P 406>
  
Prouost bras, un cas an brassaff  
Ameux diuergont da contaff  
Di chuy muyaff nen nachaff quet  
A Doeou louen heb quen sy  
Ro miro pep tro huy ho ty  
Ouz vileny seul maz vihet.  
  
An Prouost.  
<P 407>
  
Autrou louen, souueren ordrenet,  
Duet mat em ty a deffry ra vihet  
Diff leueret a pret pan ouz pedaff  
Petra neuez so euez hoaruezet  
Maz ouch aman duet breman oar an fet;  
Buanecaet ouch meurbet, a credaff.  
  
Dioscorus.  
<P 408>
  
Gant ma couraig ez arragiaff  
En pep manyer pan prederaff  
Quen claff ez aff na gallaff muy  
Dre penn ma merch en he guerchdet  
So da un Doe em auoeet  
Na goar den en bet maz edy.  
  
An Prouost.  
<P 409>
  
Dren drouguiaez han follaez anezy  
Lesell disquenn neb fals credenn enn hy  
A sotony ez menn hy studiaff  
Mennat neb stat lacat na debat quet  
Dispenn hon rez dre vn fez neuez duet  
Gruet he donet a pret da procedaff.  
  
<P 410>
  
Me ray gardis doz guis he punissaff  
Dirac an dut ha he persecutaff  
Ma ne car scaff renoncaff quentaff pret  
He Doe neuez hac an fez en ezaff  
Espres presant ha he seramantaff  
An poent quentaff me groay dreiz aff claffuet.  
  
<P 411>
  
Bezet oar se heb dale dereet  
Diraz ouff plen dan termen ordrenet  
Heb faut en bet auancet pan oz pedaff  
Eguit gouzout na ret dout diout y  
Darnn he esper antier he pridiry  
Pe dre study eu dezy variaff.  
  
Dioscorus.  
<P 412>
  
Soez eu heb mar gant glachar na maruaff  
Nos dez dreiz y enn hy pan studiaff  
Consideraff a raff nen nachaff quet  
Dirac ma drem eza lem de hem coll  
Da vout en dout dre hiruout a bout foll  
Ha drouc ioull ann oll e groay collet.  
  
<P 413>
  
Me ya outraig gant couraig arraget  
Cuit davyt y dan ty espediet  
Maz eu lacaet da miret, credet diff,  
En un lech clos gant propos disposet  
Creff ha diguir em desir da miret  
En hernn cernet drez guelhet ma crediff.  
  
<P 414>
  
Hac a hane arre a dereiff  
Dirac hoz facc en placc e digacziff  
E distlegiff credet diff ne riff quen  
Maz vezo glam aman dirac an bet  
Heb neb rioig na coi%g interroget  

Hac en clasquet em requet affet plen.  
  
<P 415>
  
Digor diff prim heb estim an ty man  
Ha dere flam na dale tam aman  
Pep tu unan breman na ehan quet  
Ann nemesell da meruel dre dellit  
Ez prederaff quentaff he liuraff cuit  
Euit merit he depit recitet.  
  
Claudin.  
<P 416>
  
Chetu an nor so ygoret  
Sellet huy a nendeu hy quet  
Drez voe ordrennet miret mat  
Pep un darnn he dishouarnaff  
Mar leueret diff a ry scaff  
Hep quet arretaff de scaffhat.  
  
Dioscorus.  
Cza! oarse groa piz ha tizmat.  
  
Dioscorus are e merch ouz he cannaff bede an  
prouost ouz lauaret dezy.  
  
<P 417>
  
Donet so ret na sellet pas  
Da guelet cher an barner bras  
Heruez da cas ma ez casso  
Da vezaff certen pourmenet  
A crenn an noaz ha hoaz lazet  
Na den en bet nez remedo.  
  
Aman he presant dan barner.  
  
<P 418>
  
Prouost, ho stat na debatet  
Euel barner deliberet 
Eu cleuet fet un torfetou
Ha rac se emeux dereet 
Homan dich glan dirac an bet  
He muntraff gruet, na dougiet gour.  
  
<P 419>
  
Ne guel neb heny he sicour  
Rac se gant estlam diamour  
Espres presour flour labouret  
Gruet dezy cruell meruell yen  
Heb fellell tro na allo den  
Reiff dezy retren he penet.  
  
<P 420>
  
Bezet diff a crenn dispennet  
Heb nep truez ha labezet  
Plen pourmenet pan ouz pedaff  
Fustet hy garu quen na maruo  
Dicuff, dicar ha moz caro  
Gruet maz finuezo a tro scaff.  
  
An Prouost.  
<P 421>
  
Autrou louen, certen en termen scaff  
Me ray dezy membry renonciaff  
An pret quentaff heb tardaff sy  
De doe neuez ha de fez gouzuezet  
En hoz presant ma hoz em contantet  
Heb faut en bet teuet na compset muy.  
  
An Prouost a comps ouz sante Barba.  
  
<P 422>
  
Denesset glan, aman en damany  
Da comps diff lem dirac ma drem heb muy  
Pez fantasy ouz eux huy studiet  
Maz leueret ha maz mennet seder  
Dispenn heb gou euffurou hon doeou quer  
Na pez mecher ouz eux scler prederet.  
  
<P 423>
  
Allas! truez ouz buhez hoz bezet  
Ouz fals credenn a crenn hoz em tennet  
Nouz em list quet en parfet oz pedaff  
Da uout nep pas en cas a ell noasat  
Doeou hoz bro ouz nep tro ha hoz tat  
Heuliet e grat tizmat hac e gantaff.  
  
<P 424>
  
Huy en seder antier e aer querhaff  
En e decet a dle net succedaff  
Ha iouissaff quentaff ne lacaff sy  
En e madou knech ha tnou en louen  
Ha ploe ha kaer ha bout sclaer souueren  
Heb dougiaff den certen oar pep heny.  
  
<P 425>
  
Coll dre follaez ann autrouniezou  
A perz hoz tat an stat hac an madou  
An manerou an kaeryou heb gou quet  
En deueux plen certen en retenu  
Deduy dien en termen contenu  
Dichuy pep tu chetu da vout sugiet.  
  
<P 426>
  
Rac se seder gant esper prederet  
Amantaff glan aman dirac an bet  
Dan doeou net a pret oz requetaff  
An disprisancc ann offrancc setancet  
Deze gant queux en hoz reux oz eux groaet  
Rac se affet amantet pa oz pedaff.  
  
<P 427>
  
Ha pedet y deffry heb variaff  
Gant unyon guiryon doz pardonaff  
Humiliaff deze scaff quentaff pret  
Gruet em requet ententet an fet os  
et em requet ententet an fet so  
De ho raeson y don ouz pardono  
Ha hoar pep tro ez vezo guenn hoz bet.  
  
<P 428>
  
Enoret y dreist muy seul maz vihet  
Hac en facson oz groaint garedonet  
Oar ez querhet pepret heb arretaff  
Ho azeuliff hac ho pidiff yuez  
Gant cals a hoant ardant ha carantez 
Hac en ho fez noz dez diasezaff.

Sante Barba.
<P 429>

Memeux un Doe a auoeaff
Hab quet a mar hac a caraff
Hac a azeulaff ne raff quen
Na ne filliff quet, na ret sy,
E caret pep tro muy oz muy
Euit neb heny bishuyquen.

<P 430>

Heman en Doe beu a seuen
Iesu Crist mistr an ministr plen
Neb a ren souueren enn neff
En haff muyhaff heb dougiaff den
Hac en e oberou louen
Ez fiziaff certen ma eneff. 

<P 431>

Maz vezo pep termen gueneff
Dam miret oz pep goall ha leff
Dre e gracc eff e pep queffuer
Rac eff eu Doe neb a croeas
An mor han douar dre caras
Han neffuou bras e compas sclaer.

<P 432>

Eguit hoz ydolou gouyer
Ne lessenn quet bezet seder
Caret an croer souueren
Hoz doeou fall so ditaluez
No deueux chetu neb buhez
Groaet a pep danuez en goez den.

<P 433>

Coz ymagiou ha traou ven
Forget a pep tra hac a men
No deueux souten na renaff
Vnan dre moean Satanas
Heb comps guer gou o dezrouas
E cas so re bras da tassaff.

<P 434>

Me menn dich antier disclaeryaff
Pe a hent na piu voen quentaff
A gueureu forgiaff ne raff sy
Ann ydolou han doeou ven
Traou a drouc sort disordren
Ne caffech quen em testeny.


<P 435>

Quentaff stat a ydolatry
Commanczet en bet credet huy
Voe membry eu Assiriaff
Dre drouc inginn an roe Nymus
Goude meruell e tat Belus
A guereu confus ho usaff.

<P 436>

Pan oa maru e tat digantaff
Euit fauor da enoraff
Ez guereu forgiaff qunetaff pret
Vn taeson bras en diasez
En faczon se voe e buhez
Sellet pe en fez ez veffuet.

<P 437>

A aour pur ez voe figuret
Ann ydol se ha gourreet
Hac eno pepret credet sur
Da pep quentel en azeule
Euel doe hac enn auoee
Pas nen groase pan vise fur.

<P 438>

Neuse crenn ez gourchemennas
A certen hac ez ordrenas
Dan bihan han bras ez groasent
Enor guytebunam dan roe
Fall seuen certen heb enoe
Hac euel doe enn auoesent.

<P 439>

Ha chetu y dre fall squient
Ha dre sotony varient
Ouz monet enn hent ha sentiff
Da azeuliff nen nachiff quet
Ann ydolou fall dre bout dalet
Maz viont dampnet oz crediff.

An Prouost.
<P 440>

Les da saffar ha lauar diff
Na da quet e mouz sell ouz iff
Ret eu ez gouiziff yuez
Piu a ro dit autorite
Da entent an cas an drase
Hennez a ve un tra neuez.

<P 441>

Ouz it un pas ne diasez
Prezec oar ho stat nos na dez
Na oar ho buhez so affez bras
Hennez so cas a fantasy
Da comps da den ha bileny
Goa ann heny en publias.

Sante Barba.
<P 442>

An diaoul gourmant pan Satanas
Oz bezaff goac en em lacas
Dre un cautel bras en cas man
Enn ydol vil drouc compilet
Ahane e compse bepret
Maz voe deceffuet an bet glan.

<P 443>

Nobl ha comun ha peb unan
A gueure doueou a souzan
Da vout glan en ho damany
Han rese pepret a pedent
Peb quentel hac a azeulent
Na quen squient ne gouzyent muy.

<P 444*>

Deceuet voa plen pep heny
Dre conuetis à heresy
Hac ydolatry manifest,
Ne doa fez na rez gouzuezet,
Justicc na still mueguit miset
Ne doa quet net ho fet modest.

<P 445*>

En opinion disonest
Pan due an maru garu da arhuest,
Do ren' en tempest hac estlam
Dan inffern don abandonet,
Ezae oll da vezaff collet
Holl pobl an bet guitebuntam:

<P 446*>

Ydolatry so quen iffam
Quen yen quen vilen ha quen stram
Leun a pep nam da bout blamet
Vn ydol so diabolic,
Dall a pep goall hac fall ha lic
Ha louuidic ha milliguet.

<P 447*>

Quement ho car men goar parfet
Nac ho azeul nac ô heul quet
Heb remet en bet dampnet en
Prest diestim en abim yen
Da chom heb neb sy bizuiquen
En poan ancquen da pep den beu.

An Prouost.
<P 448*>

Lauar potres a te deseu
Gant da saffar bezaf dareu,
Nac eu mat beu ez ezneuez
Da Doue fall so heb neb gallout
Auoe groaet martir gant hiruout
En cals a+ dontez em boutez.

<P 449*>

Les da saffar haz digarez
En depit dit quent penn try dez,
Me ray daz buhez finuezaf
Dirag ma drem lem heb remet,
Ez vizy certen pourmenet
Rac duet en pret da procedaff.

Aman ez Comps an Prouost ouz e Peu ar Bourreau.

<P 450*>

Cza bourreuyen pan ordrenaff
Duet en presant de tourmantaff,
He diuisquaf da quentaff gruet
En noas pill heb strill à dillat,
Heb bez an goac gruet he lacat
A youll mat na debatet.

Agripant.
<P 451*>

Seder en manier maz querhet

Heb fellell tro ez vezo groaet
Gourchemennet ha na ret quen.

Claudin.
Chetu ny heb mar peuar den,
Prest da ober gant esper plen
Quement temen à ordrenet.

Loupart.
<P 452*>

Y az en sur hag assuret
Pan dez reuhomp ne fell homp quet
Nendeux quen remet en bet man.

Glouton.
Aban ouch barner en kær man
Nem guelloch nepret credet glan
En sort cas man oz ehanaff.

An Prouost.
<P 453*>

Orça tizmat heb trelletaf
Creguet ennhy espediaf
Diuoe scaff ha bezaff prest,
Gruet dezy heb dilacion,
Gouzaff maru cruel ha felon
Rac he sarmon so disonest.

Agripant.
<P 454>

Na ret heb mar nemet arhuest
Honn sellet hac ez vihet test
Peguen onest ez tempester.

Aman an bourreuyen a diuisq Barba.

Claudin.
Duet, Damesell, ma oz selhet
Maz guelher penaux oz ausset
Nen deux ober a differaff.

Loupart.
<P 455>

Orcza, dinoet diuisquet scaff
Noz be quet spacc da silaczaff
Ret eu gouzaff an goazhaff cher.

Glouton.
Chetu an querdenn a goulenner
A meux pouruaeet ent seder
Rac maz eux mecher a eren.

An Prouost.
<P 456>

Euel tut apert ha certen
Graet dezy gant storm un pourmen
Na manet auen na guenou
Na vezo frotet competant
Maz ay an goat tizmat batant
An nyouabrant bet en plantou.

<P 457>

Clesquet bizier hueru ha neruou
A ue calet en hoz metou
Ha gante heb gou dezrouet
Heb reuil auil de pilat
Bezet em requet fustet mat
Sinchat tizmat her dre pathet.

<P 458>

Orcza! dou ha dou dezrouet
Presant gant y espediet
Na fellet quet pan oz pedaff
Quic nac esquern na espernet
Na brech na garr dre neb arret
Bezet torret heb arretaff.

<P 459>

Ober dezy renunciaff
De doe diuoe hac auoeaff
Honn doeou muyhaff quentaff pret
Ha ma nen groa men lauar tenn
Ne mano enn hy goazyen
Na vezo a crenn dispennet.

Agripant.
<P 460>

Breman quen cruel ez guelhet
He pourmenaff heb tardaff quet
Gant bizyer calet credet diff
Ha neruou tenn a egennet
Ez vezo he quil quen pilet
Na alhe quet he remedaff.

An Prouost.
Bez vaillant ha ma ez contantiff.

Agripant.
<P 461>

Huy guelo gnou pan dezrouiff
Quen diguir en he martiriff
Her dra illiff ne filliff quet
Rac se saczun compaignunou
Grueomp un fret tost oar he costou
Maz vezo heb gou darnouet.

Claudin.
<P 462>

Me so seder deliberet
Couloux ha huy ma en gouzuihet
De fustaff affet na ret sy.

Loupart.
Me toe dam rez me ray dezy
Cza! dalet a ne cleuet huy
A treux ho fry hac ho diu gueux.

Glouton.
<P 463>

Me menn en pep stat lacat queux
Dezy seder da ober reux
Dan gallout ameux ez queusaff.

An Prouost.
Cza! Cza! ma tut, gruet brut he reputaff
Ober diff rust mat ha iust he fustaff
Start heb tardaff ent scaff na scuizaff quet
He pilat tiz ha piz gant hoz bizyer
Na manet cornn troat na dornn na dornnher
Euel tut fier hoz mecher prederet.

<P 464>

Gant an freillou hann neruou dezrouet
Oar he gorre arre heb dale quet
Stram difframet heb neb respet gruet hy
Poen contenu heb neb repu cruel
Bet gouzaff maru gant tauliou garu maruel
Maz guelhet hael cruel he ysili.

<P 465>

Na leset penn a un tachenn enn hy
Na dispenhet hastet pe songet huy
A hir remsi oarnezy tourniet
Clesquet yuez a neuez scourgezou
Coulmet calet a pret en hoz metou
Gant e heb gou an taulou dezrouet.

<P 466>

Er me quentaff ne gallaff gozaff quet
Guelet dreizy membry iniuriet
Hon doeou net so parfet muy eguet acc
Rac se breman loman heb ehanaff
Pen troat squeit hy dezy espediaff
He debaillaff gruet scaff en muyhaff gracc.

(Aman hoz em queffont scuys hac ez lauar
Agripant.)

<P 467>

Quen scuiz ezaff na allaff muy
Autrou, sellet a guelet huy
Andeu hy deffry castizet.

An Prouost.
Gruet diff he quic quen pistiguet
Ha he crochen quen dispennet
Heb respet en bet pilet hy.

Claudin.
A huy na guel ann ysily
He corff moaz ha hoaz an goazy
A nendeu hy dispartiet.

Loupart.
<P 468>

Mer diaoul unan so manet
Na ell cruel bezaff guelet
Mar martiret en effet eu.

Glouton.
Ma placc me goar ezeu dareu
Da sellet plen da pep den beu
Memeux deseu na ezneu den.

An Prouost.
<P 469>

Ententet presant tirantet
Clesquet diff un pip asquipet
Heb faut en bet na tardet muy
Euit he ruylla euelhenn
Dren kaer man breman buhan tenn
Ret eu crenn he disquenn enn hy.

Agripant.
<P 470>

Chetu en pip ann orriplaff
Ameux quet caffet da quentaff
Euit he ruyllaff rac scaff eu.

An Prouost.
Orcza heb mar mar douch dareu
Gruet diff hoz brud euel tut beu
Spes heb deseu hac ezneuet
Ezouff me barner general
Oar pep heny ha special
Gant gallout real ha calet.

<P 471>

Rac se cren me gourchemenn net
Ez clesquet tachou heb gou quet
Ha bezet scoet muy eguet mil
A plen en pip dren discribaff
De ruyllaff ha de scandalaff
Gruet he liuuraff da bezaff vil.

<P 472>

Cza cza en hent ma tut gentil
Tumpet tizmat oar he azquil
An coz tra vil heb reuerancc
Dre un toull en pip da tripal
Ha gruet gant trubill he ruyllaf
Nen deu quet egal e balancc.

<P 473>

Sus sus ganty gruet diligancc
Gruet maz santer an differancc
Da abondancc hac auancet
Ha gruet he costou darnou glan
He holl membrou dren tachou man
Vnn ese; bihan na manet.

<P 474>

Na vezo dam youl toullet
He quic guiridic ysiguet
Na espernet quet pan ouz pedaff
Pez anezy espediet
En pep cacefoul gourfoullet
Bezet decriet hastet scaff.

Clausin.
<P 475>

Naret estim me en primhaff
De ren plen ha de pourmenaff
Quent discuizaff me he claffo.

Loupart.
Cza! cza! labour me sicouro.

Glouton.
Labouromp hon peuar oar tro
Nac ouch mat piz huy a scuizo
Chetu so quent ez vezo prest.

Agripant.
<P 476>

Grueomp un tourny manifest
Maz gouzaffuo maru da arhuest
Gant cals a tempest hac estlam.

Claudin.
Hau hau.
Quen scuiz ezaff ne allaff tam
Ruillaff muy an dompny iffam
Mar sellomp tam en hon blamher.

Loupart.
<P 477>

Tau tau
Arriuet omp a plen en kaer
Maz guelo un darnn an barner
A hy seder na ruiller acc.

Agripant.
Me cret diouz an pip pan diplacc
Ez en a certen maru yen sclacc
Gant an druill dracc maz eu caczet.

Claudin dan Prouost.
<P 478>

Orcza chetu ny arriuet
Me cret ezeu acc tracaczet
A huy ouz deux quet he guelet hy.

An Prouost.
Digueret un guez oarnezy
Maz guiliff hael he ysily
Ha nen dindy dispartiet
Rac me ent espres a deseu
Hac a cret net nac eu quet beu
Ha mar deu ez eu deceuet.

<P 479>

Louuidien yen, bilenet,
A hoary eu ouz eux huy groaet?
A huy na guelet sellet hy
Peguen iolis ehem discuez
Me cret peb tu ez eu truez
Out y ent priuez oz bez huy.

<P 480>

Cza! cza! dezreuet, fustet hy,
Na manet un pez anezy
Goazy nac ysily dien
Quemeret diff tiz hoz bizyer,
Ha scourgezou calet seder,
Ha gruet antier he quenderen.

Agripant.
<P 481>

Ny ne gouffemp pe rahemp quen
Rac quen scuiz stanc omp gant ancquen
Na alhemp certen tremen muy.

An Prouost.
Au! tut mechant, faez ouch gant y
Mar he leset euel ma edy
Effiet huy louuidien
Ha huy tut an roe auoeet
De seruig noz em empliget
Moz queff neanet ma ne ret quen.

<P 482>

Carguet heb errol gant holen
He gouliou, ma tut louen
Hennez certen he sourpreno
Hac he groay stanc gant fin ancquen
Maz maruo prest gant mil estren
Na quen termen ne predero.

Claudin.
<P 483>

Rac nam be tamal, me sallo;
Gant holen bras quen ne gloaso.
Me he froto, maz mano claff.

Agripant.
Me ray dezy, heb faziaff
Gant holen calet, credet scaff,
Heruez a credaff, gouzaff poan.

Claudin.
<P 484>

Damesell, sellet an pret man
Nouzeur huy gouly quen bihan
Na sant glan a breman an sall.

Agripant.
Na me ne filliff tam am goall
Ha gou ve ma blam nam tamall
Rac me ouz groay fall mar gallaff.

An Prouost.
<P 485>

Orcza! dan drot gruet he frotaff
Calet ga piz heb discuizhaff
Ober dezy scaff ez claffuo
Gruet dezy langour ha tourmant
De rebeig he drouc teig mechant.
Ret eu presant enn amanto.

<P 486>

Et fresq clesquet na fellet tro
A reun un sae ha me paeo
Ha gant y affo me o pet
Frotet detry he goulyou
Ann penn han lost hann holl costou
Oll knech ha tnou pan dezrouhet.

Glouton.
<P 487>

Me ameux a sae pouruaet
So garu diheffuel da guelet
Me ne guisquenn quet, credet diff.

Loupart.
Ro aman hael ma e gueliff
Diouz an labour ez sicouriff
Hau! cleu diff ha sent ouziff scaff.

Glouton.
<P 488>

Petra a uezo groaet quentaff?
Ret eu he tarauat gant aff
Hac he frottaff heb tardaff quet.

An Prouost.
Orcza! gant y espediet
Euit nep poan na ehanet
Bescoaz goaz pret ne cometas
Euit comps quet he caquetou
Na reiff debaill an maruaillou
Hac a euffrou hon doeou bras,

Agripant.
<P 489>

Punisset eu glan dre an cas;
Dre he ysily pur diblas
Eza an gloas me hoz assur.

An Prouost.
Orcza! tizmat dam pligiadur
Lequet hy en lech clos oscur
Da miret sur hac assuret
Bede guelet ententet so
Pe a quen vil maru eu ez maruo
Gruet ahano ne flacho quet.

<P 490>

Rac me menn glan dirac an bet
E mil tourmant gant tirantet
He liuraff affet heb quet sy
Da bout heb reuil mutilet
Quic ha crochen ha dispennet.
Dre le em requet miret hy.

Claudin.
<P 491>

Me lacay certen heb quen bry
En un prison a melcony
En un abry diamiabl
En un lech ort ha disordren
Re vil hac auil ha bilen
Dirac pep den hac inrenabl.

(Aman ez laquaer en prison.)

<P 492>

Duet dan drot nac ouch mar notabl
Da un toull vil abhominabl
Dre insortabl drouc renablet.

An Prouost.
Mir neb tro na achapo quet
Endan poan a vezaff cannet
Bezet hoarnet a pret mat.

* * *

Sante Barba a ra he oraeson en prison, ha
quen buhan Jesus a deuz de confortaff.

<P 493>

Jesu, pep tu huy en muyhaff
Dich oar pep tro em emroaff
Hac oz pedaff da quentaff pret
Pliget guen ech rez euezhat
Ma corff ham speret a pret mat
Na viziff neb stat trelatet.


<P 494>

Me mestr doucc huec, me hoz requet
En lech maz edouff ham couffhet
Nam ancouffhet quet pa ouz pedaff
En e desir gant un tirant
So vil disaour ha gourmant
Ha so e hoant ma tourmantaff.

<P 495>

Rac se dihuy ez supliaff
Ma croer, dazprener querhaff
Da reiff diff scaff heb tardaff quet
Oar nezey deffry squient
Maz reniff o enep heb fent
Gant ann hent a pacientet.

Jesus a comps en barados.
<P 496>

Me ya cloar dan douar espacet
En stat uffuel en quentel da guelet
Vn guerches net affet na lequet sy
So diff antier seder seruicheres
Eguit ma guir ez eu hir martires
Rac maz ten fres proces an heresy.

<P 497>

Dre ma caret en penet ezedy
En un prison condon a melcony
Gant mil gouly enn hy dre casty bras
Rac ma caret credet punisset vez
Gant tut tirant dihoant, dicarantez,
Blam na cammez noz dez ne dellezas.

An Ael.
Barba, bez ioauz, dre an cas
Ez deu Jesus dre e graciusdet
Roen sent en quentel daz guelet.

Sante Barba.
<P 498>

A! pebez gracc a digacc Doe
Dam confortaff plen am enoe
Heman eu ma roe ham croer
Ma mestr, clouar e trugarez,
Am reiouis a pep tristez
E carantez a discuez sclaer.

<P 499>

Pebez sclaerion deboner
Leun a odeur ha saour quer
A digacc antier a cher mat
Goude pep langour ha sourpren
Ez aff yach franc am holl ancquen
Duet eu certen dam louenhat.

<P 500>

Bezcoaz suramant ne sentat
Guell sauour na ne recourat
Nac e nep stat ne guelat quet
Pan santaff an huez anezaff
An holl ancquen em retren scaff
Maz reiouissaff dreiz aff net.

<P 501>

Me eu Iesu pep tu dre meuz truez
So duet gant ioa dreis pep tra da fez
Euit discuez dit yuez maz vezaff
Mestr hac autrou knech [ha] tnou heb gou quet
Oar quement den certen a ren en bet
Ouz iff affet ez eu ret procedaff.

<P 502>

Memeux gallout pep rout ne fell doutaff
Dreis pep heny me heb muy en muyhaff
Gouuernn a raff ha renaff quentaff pret
An bet man glan breman en pep manyer
Euel guir Doe, Mestr ha Roe ha croer
Me re sclaerder dan loar ha dan steret.

<P 503>

Beden neffhou ez eu pront redondet
An martir bras han gloas han diblasder
Az eux affet gouzaffuet ha cret diff
Ez out ardant plesant em carantez
Ha cret en mat en pep stat nos ha dez
Guen ez yuez dre da fez ez viziff.

<P 504>

Me ray heb sy deffei da gouliou
Salu pesq fresq acc digrac dre ma graczou
Gudoe an taulou han poanyou han souzan
Azeux gant couf euidoun aproufuet,
Dre da squiant ha da patientet
Mazeu affet guen da vet en bet man.

<P 505>

Da ioaon bras goude gloas an cas man
Ez tenno dit hac euit merit glan,
Goude pep poan ez y buan dan neff,
Dan ioa heb fin equeffin an drindet
Cuit à pep doan hac a souzan an bet
Da speret net a pen pechet creten.

<P 506>

Me vezo plen gouzuez certen guenez
Quement mazy em quify en priuez
Ma carantez nos dez à discuezîn,
Dit euidant suramant dre coantis
Ma guir cares vizy espres ressis
Nac en nep guis en languis nes lisif.

<P 507>

Dre guir amour presour ez secourin
Hac ouz piril gant desir ez mirif,
Parfet cret dîn enny nez lisin quet
Ha te yuez em carantez bez fier,
Ferm ha prudant vaillant sauant antier
Pepret preder à saluder da speret.

<P 508>

Meray heb sy quen reconcilies
Mary espres da les an guercheset,
Glorifiet carguet à maleudy
Eno heb gou e mil ioaou louen,
Rez affezy en deduy bizuiquen
Men gret a plen ne fell quen testeny.

Sante Barba
<P 509>

Autrou louen dreiz pep heny
Penaux en bet e priset huy,
Euit queffridy quen bihan,
Beza euelhen disquennet
En stat quen vffuel dam guelet
Duet mat ra vihet en bet man.

<P 510>

Ma quer autrou à pep souzan
Ezoun frealset curet glan
Hac à peb poan disouzanet,
Ouz ho guelet duet dauedoun
Quement anquen ayoa enouff
Ameux oll da prouff ancounhet,

<P 511>

Nac oa ma quic mat isiguet
Ma crochenn ha mar dispennet
Ezoun remedet heb quet gou
Ha me groaet net na lequet sy,
Aman oar an lech guenet huy,
Na santan muy ma goulyou.

<P 512>

Leun à soulacc en houz graczou
Pan queret ez discuezet gnou,
Ez eu huy en autrou louen,
Hac ez ouch Doué Roue ha crouer,
Da lignez humen dasprener,
Saluer ha barner souueren.

<P 513>

Guenech affet ma coudet plen
So reiouysset ha nen deu quen
Ma zoun dreiz pep den louuen haet
Dre an meur douçder hoz gueryou
Ezoun groaet glan am holl poanyou,
Ouziff heb gou ezeu gnouet.

<P 514>

Ach Doue huy raue graciet
Am bout dre hoz gracc soulacet
Flam ha lamet preseruet pur,
Presant digant an tirant bras
Pe heny ouz iniurias
Hac oz blaffemas a tra sur.

<P 515>

Ach! mastin diuat dinatur
Leun a drouc fing hac a iniur
Hac a ordur drouc figuret
Nen deueux gracc e neb faczon
Na neb heny e nacion
Muy eguet con diraesonet.

<P 516>

Ach! Doe roe an tyr ma miret
Em credenn ha ma diffennet
Nam ancouffhet quet pa oz pedaff
Ham delchet ferm en pep termen
Maz guilliff ho enep heb quen
Bezaff souueren ha renaff.

<P 517>

Houz seruicheres espressaff
Ez vennaff bezout heb doutaff
Ma mestr muyhaff a curaff acc
Hoantec ha huec en hoz requet
Da gouzaff ma poan oar an bet
Allas meurbet ham bezet gracc.

<P 518>

Ach guenn ma bet oz caffet spacc
Douz guelet plen louen en facc
A pep soulacc em pourchacet
Na ne queinaff quet ent seder
Bezaff martyres en esper
Ma mestr deboner, em queret.

<P 519>

Na laca mar, mez car dispar, parfet
Rac se daz prouff affez couff ez ouff duet
Euit miret na ues quet temptet scaff
Hac ez ezom heb chom parasomet
Em quiffy plen e termen ordrenet
Oz da miret pepret heb arretaff.

<P 520>

Bez paciant pan duy da tourmentaff
Ma galu pepret ez coudet secretaff
Ha me duy scaff daz confortaff en mat
Rac ent espres seruicheres nessaff
Familier singulier ha querhaff
Ez quemeraff quentaff a muyhaff grat.

<P 521>

Me menn oz mez pur da euezhat
Maz guilly prouff ez ouff ouz da couffhat
Miret da stat a youll mat nos ha dez
Heb mar a riff net diff ne dougiff den
Na allo muy neb heny bishuiquen
Gour da sourpren na chomy plen en fez.

<P 522>

Me discuezo dit un dro dre rouez
Quen excellant seblant a carantez,
Dre penn da fez yuez maz gouzuezy,
Ezouff Autrou knech ha tnou disouzan
Oar pep heny membry bras ha bihan
An bet man glan so endan ma damany.

<P 523>

Me eu certen Doe ha den pe heny
A deuz en bet apret nen deux quet sy
Euit heb muy reiff redimation
Da hat Adam a estlam mo lammas
Dre meruell yen gant mil ancquen en croas
Me ho prenas, an cas so bras da sou.

<P 524>

Laca real liberal da calon
Da pridiry euit affection
Em passion guiryon ha deboner
Ha bez heb sy muy oz muy paciant
Na douc reuir da desir neb tirant
Bez fier feruant ha prudant hac antier.

<P 525>

Eguit martir na pirill ha hirder
Oar an bet man na poan en neb manyer
Na flaich da cher, me az remunero
Rac en neff hont cuit a pep spont contrel
Mez lacay aes em palaes celestel
En lech uhel nen deux ael noz guelo.

<P 526>

A pep stlam cret diff flam mez lammo
Ha neb heb guir diguir az martiro
Men punisso eno men leuzro prim
Ann Dyaoul bras diblas azgas a scrap
Gant foultr ha tan digant Satan en atrap
De ren heb goap a diffrap dan abim.

<P 527>

Me ya espres, Guerches, na ra estim
Dit heb neb fent na vez lent me enctim
Ez viziff prim a crim daz redimaff
Mar bezez guir em desir martires
Na laca mar doucc goar eual cares
Ez y certes dam grues gant an nessaff.

Sante Barba.
<P 528>

Ach Autrou Doe a auoeaff
Doucc ha huec oz trugarecaff
Net parfetaff ouz ho bezaff duet
Heb e dellit dam visitaff
Ha heb deport dam confortaff
En stat muyhaff nen nachaff quet.

<P 529>

A Jesu Christ an ministr net
So duet quen uffuel dam guelet
Gant sclaerder meurbet heb quet sy
Pam guelas gardis en prison
Heb soulacc na gracc neb faczon
En eston hac en melcony.

<P 530>

Doe a goar pebez amloary
Pez hirder ha puantery
Pan deuz en ty an sclaeryen
Ha pe en poan ez oann manet
Goude ann ancquen han penet
Amoa gouzaffuet muy eguet den.

<P 531>

Hoguen ma mestr quer souueren
Am gueure heb gou quen louen
Maz ouff certen dreis pep heny
Gantaff de guis reiouisset
Ham gouliou nen deu gou quet
So closet net no guelhet muy.

<P 532>

Na goat na deffoul na gouly
Ne caffe den plen neb heny
Ma ysily chetu y net
Ha groaet salu pesq fresq heb esquem
Cazr ha mat penn ha troat ha drem
Map Doe voe lem a ros remet.

<P 533>

Pebez douccder eu em speret
Pan prederaff e vezaff duet
Dre e uffueltet daued ouff
Da touchaff flam quement ameux
Ysily ha fry ha dieux
Breman a neb reux nemeux couff.

An Prouost a ra digacc sante Barba.
<P 534>

Duet flam aman pep unan ahanech
Guytebunan pur buan oar an lech
Entroch, ma flech, pemp pe huech ezech scaff
Et da querchat tizmat sinchat batant
Barba guerches ent espres em presant
Espediant dam hoant de tourmantaff..

<P 535>

Gruet he donet a pret da procedaff
Ent aereet sentet heb arretaff,
Maz guiliff scaff quentaff heb tardaff quet
A hy so quet trellatet he credenn
Pe hy clos dez noz en propos tenn
Ret veu gouffenn bezet tenn quemennet.

<P 536>

Quae baut, Claudin, ma den dinhaff
Piz ha tizmat de querhat scaff
Da punissaff heb tardaff quet
Barba nac eu hy mar ytron
He digaczc dan placzc a faczon
Gruet, ma tut mignon, he donet.

Claudin.
<P 537>

Dirac hoz facc, credet acc, digacet
Dram fez vezo affo, ne tardo quet,
Heb faut en bet affet maz procedo
Rac se yscuit me a ya da guity
Euit seder he deren heb quen sy
Certen nembry ha huy he castizo.

An Prouost.
<P 538>

Quae diff tizmat ha bez sinchat a tro
Na dalae tam na cam pe mez blammo
Diuoe affo neb tro na gourto muy
Groa he donet gant effet competant
An meschantes en espres em presant
Maz guiliff coant an seblant so gant y.

Claudin a digor an prison.
<P 539>

Duet, demezell, en hon belly
Ret eu donet a cleuet huy
Nendeux muy a dilacion
Lacat neb faczon essony
Dre den en bet ne ellet huy
Lest heb sy houz rebelyon.

<P 540>

Donet en maes zo dich raeson
Maz ehemp dan les ent saeson
Tempest, eston, ha melcony
Az eux da gouzaff ne raff mar
Ha cals a ancquen, me en goar,
Hac a glachar hac ambary.

Claudin so abaisset ouz he guelet salu.
<P 541>

Leueret plen piu en heny
So bezet ent lech guenechuy
Maz eu heb sy hoz gouliou
Ne onn pe dre gracc effacet
Nemet an doeou heb gou quet
A ue bezet en hoz metou?

<P 542>

Bras ha sclaer eu ho oberou
Oll drenn holl bet hac ho fetou
Ho euffurou a gnou en louen
Neb a queront ne fellont quet
En deuez lem heb quem remet
Rac se ho caret a dle den.

<P 543>

Duet gueneff gleu beu ha seuen
Bede an barner souueren
Pan eu an termen ordrenet
Er duer en pret maz proceder
Ha heruez hoz cas oz tasser
Hon mecher so deliberet.

Claudin he present dan barneur.
<P 544>

Chetu hy, Autrou, heb gou quet,
Guen eff adarre dereet
Dich ha guelet en hoz metou
Hac ez raff mil soez anezy
He guelet caret, na ret sy,
Na guilir muy he gouliou.

<P 545>

Me crethe un re an doeou
A ue bezet en he metou
Ha dre ho graczou en louen
En deueux hy ratiffiet
He holl ancquen hac he penet
Na tra en bet ne voe quet quen.

<P 546>

Nen deux gouly na ve dien
Bezcoaz muy gracc dirac facc den
Neb termen ne voe ordrenet
Rac quen cruel he ysily
Ha quement goazenn so enn hy
A uoe guenompny disgruiet.

An Prouost.
<P 547>

Cza! cza!
Dirac ma facc bezet acc digaczet
Duet demesell diabell em sellet
Oz iff affet denesset rac ret ve
Guelet seder antier pe prederet
Na pe en manyer effe deliberet
A ne galhet ober quet hoz trete.

<P 548>

Jngrat meurbet deffaet ha calet re
Uech en hoz cas ha diblas dren drase
Heb mar mar be huy ve a rahe quen
Nep disprisancc nac offancc setancet
Dan doeou bras allas nac ho caset
Hac y meurbet ouz hoz caret net plen.

<P 549>

A guelet huy hoz ysily dien
Houz gouliou saluet heb gou louen
Gant e seuen ne voe quen me en goar
Rac se pep guis doen pris deuiset
Ha fez deze dreis pep re a dleet
Rac effihet pardonet heb quet mar.

<P 550>

Distreit hoz drem oute lem gant memoar
Hac y pep tro dreist quement so ho car
Quesquen dispar clouar me en goar plen
Dre se pep hent, gruet squient ha sentet,
Azeulet y heb sy seul maz vihet
Hac ho caret parfet ha na ret quen.

Sante Barba.
<P 551>

Penaux ez galhent y dien
Heb bezaff na beu na seuen
Reiff souten da den e penet
Coz imagou ha traou mut
Nen dint nemet souzan dan dut
Jnfam ha put drouc reputet.

<P 552>

Ydolou barbou badouet
Groaet dre art gant an cornardet
Heb guelet na cleuet seder
Traou vil ort a drouc fortun
En pep placc digracc disaczun
Ne compsent oz negun un guer.

<P 553>

Un tra meurbet ha caletter
Eu dan tut sauant hac antier
Enn amser na consideront
Guelet ez ind i finccion
Fantasi hac abusion
En neb raeson na consonont.

<P 554>

Hennez so error ignorant
Mennat dastum en argumant
Effent competant neb andret
Heb caffout gallout na souten
Dre fantasy louuidien
Ez viont certen ordrenet.

<P 555>

Me da quentaff no prisaff quet
Na no caraff tam un camhet
Nac en he quet nem em haetaff
Quent se pepret na lequet sy
En ho casaff ne allaff muy
Muy eguet qui ho deffiaff.

<P 556>

Quement an eze ara cont
A uezo dampnet en bet hont
En iffernn parfont ha spontabl
En ancquen ha reux nen deux quen
Ha poan ha tourmant ha quantren
Ha cant mil sourpren inrenabl.

<P 557>

Neb a ros diff remet etabl
So da pep heny amiabl
Plen ha renabl ha notabl acc
Eff eu map Doe beu ha seuen
Oz pep hiruont a re souten
Da quez quement den so en gracc.

<P 558>

Da heuelep rep e neb placc
Ne caffes saour da pourchacc
Amour na gracc e nep faczon
Rac reusidic ha milliguet
Ouch dren drouc credenn maz tennet
Noz eux fez en bet muy eguet con.

<P 559>

An Doe excellent roe an tron
So en baradoes pep saeson
En unyon quen consonant
Ha quement den certen men goar
A cret enn haff ne lacaff mar
So dezaff car me en goarant.

<P 560>

En ioa ha deduy paciant
Ez vezont oll en o holl hoant
En soulacc triomphant antier
Da pep pret en ho apetit
En grac diuin hac infinit
Dimpny eu seruic ez recitet.

<P 561>

Te so calet me en preder
A calon eguit sarmoner
Quet a douczder na quemerez
Da doen penn na credenn enn haff
Muy euit qui naz em raliaff
Quae da gozaff an goazhaff huez.

<P 562>

A te eno naz vezo mez
En iain goude da finuez
Nos dez en lastez pan vezy
En creis an cisternn inffernal
En tan ha tourmant ha scandal
En un hual maz tripaly.

<P 563>

Da doeou fent ne alhent muy
Reiff dit pardon nac esony
Rac maz indy abusion
An diaoul gourmant dicoantis
Az delch de lot dre da sotis
Da bout abois de prison.

(An prouost a ra ober tan euit e tourmentaff.)

<P 564>

A! paillardes certes heruez raeson
Diseruiget ez eux net affet don
Punission en faczon disonest
Rac se gardis dam guis mez punisso
Na den en bet me cret nez remedo
Dit oar un dro affo men rento prest.

<P 565>

Cza tirantet denesset ha gruet fest
Me menn heb quem ober lem un tempest
Garu da arhuest heb neb rest aprestet
Aman breman unan en pep manyer
Gruet diff un tan cleuet noman an guer
Chetu seder ameux sclaer prederet.

<P 566>

Goudese fresq et da quemesq clesquet
A dou en dou flambesou heb gou quet
Gante affet ez eu ret credet diff
Lesquiff dam post tenn ha tost he costou
En he crochenn gruet tenn  porfolennou
Me groay darnou heb gou pan dezrouiff.

Agripant.
<P 567>

Flambesou dou pan dezrouiff
Bezet seder a quemery
Hac elliquiff ne filliff quet.

Claudin.
Ha memeux unan aman groaet.

Glouton.
Ha me yuez so neuez duet.

Loupart.
Chetu azcezc pan vent drecet
Ameux oar ma chouc diouguet
Ha pan querhet en ho tretiff.

An Prouost.
<P 568>

Cza auancet na lest quet hoz pidiff
Quent se pep hent gruet heb fent ma sentiff
Heel maz gueliff quet dibriff ne riff quen
He lacat garu heb rebaru dan maru mic
An coz tra treut a drouc fent reuseudic
Na compso quic he doe lic bizhuiquen.

<P 569>

Hoz em sicour disaour de sourpren
Gruet poz pedaff ent scaff heb dougiaff den
Rac se certen gruet he haeren en mat
Oz un post prenn gant querdenn tenn men bry
Oll he corff noaz gruet poaz hac he goazy
He ysily gruet huy da disgruiat.

Agripant.
<P 570>

Ro aman crenn ann querdenn yen
Pe deux certen da aeren tenn.

Loupart.
Ma leset gant y heb diffenn
Me stago tost ouz ann post prenn
Gant ma cordenn hoz em tennet.

An Prouost.
A dea!
Sus sus gant y espediet.

Glouton.
<P 571>

Neb aoun e buhez noz bezet
Penaux pennac pan eu staguet
Ez uezo credet auset mat.

Agripant.
Cza turpion a faczon mat
Ret eu dimp trauell da guellat
He lecat en em diuatet.

Claudin.
<P 572>

Gant an flambesou heb gou quet
Grueomp he crochenn quenn dispennet
Ha na lesomp quet hon pediff

Loupart.
Ho dastum ma hon alumiff
A riff flour ha moz secouriff
Ma requetiff ne gourteiff quet.

Glouton.
<P 573>

Gruet diligancc hac auancet
Peuar flambes so alumet
Hastet ne fell quet arretaff.

Agripant.
Orsus gant y espediaff
Ret eu diguir he martiraff
Bet gouzaff an cruelhaff maru.

Glouton.
<P 574>

Bescoaz e nep ploe ne uoe taru
A uihe certen ma quen garu
Dirac da baru na quen maruel.

Loupart.
Me ray espres quement esel
So enn hy chetu quen cruel
Na uezo aguel ne guelo.

Claudin.
<P 575>

Quic ha goazy me disgruio
Gant ma flambeux hac he reuso
Tost me rosto ne uezo sy.

Agripant.
An deu darnou houz costou huy
Ha cleuet na sarmonet muy
A queffet huy an hoary mat.

Glouton.
<P 576>

Euit houz doe fall en goall stat
Ezouch en poan ha huanat
Nac oa mar mat en pompadech.

Loupart.
Torret eu hiziu ma diu brech
Gant an ancquen ameux guenech
Quen nac ouff oar an lech nechet.

Claudin.
Ha prououst an deu hy rostet
Sellet penaux ezeu auset
En un drouc amplet ezedy.

(An Prouost a gourchemenn dan tirantet he canaff
gant morzolou.)

<P 577>

Cza sergantet clesquet na tardet muy
Morzolou calet hastet pe songet huy
Gruet oar nezy un tourny an muyhaff
Oar an aneffne dileffn ha drouc effnet
Lequet a cren he penn na diffennet
Bezet pilet heb respet pa oz pedaff.

<P 578>

Estart asardet na cesset bezet scaff
Ma tut habil gruet uil he mutilaff
Bede gouzaff quentaff an muyhaff poan
Maz rento glan aman dirac an bet
Gant dissemper ha hirder he speret
Maz ay apret gant penet an bet man.

Aman ez quemeront hoz morzolou hac ez lauar

Agripant.
<P 579>

Me ameux ouz ma clun unan
Mac eu quet glan an bihanaff.

Claudin.
Memeux un arall eualdaff.

Loupart.
Heman eu pep pas an brassaff.

Glouton.
Ma heny sclaer eu ponnerhaff
Ret eu he dourpilat gantaff
Heb ehanaff mar caffaff spacc.

An Prouost.
<P 580>

Distreit squeit hy heb sy bras ha bian
Dreizy iffam pautret stram dren draman
Ouch lem breman an traman so haznat
Rac me guel piz ezouchuy tiz scuizet
Diouz hoz taulou heb gou ha darnouet
Bezet lazet em requet e pret mat.

Agripant.
<P 581>

Gruemp oar nezy un tourniat
Gant an morzolou a gouhat
Uil he pilat quen na plado.

Claudin.
Cza labour ha mez sicouro
Dues a goasq da hem clasq ha sco
Crouc reu dougo a ffallo tam.

Loupart.
<P 582>

Ny membry so ganty ifflam
Ne lesomp prest gant mil estlam
Hac on bezo blam dre dra man.

Glouton.
Bezcoaz dram sy nem boe muy poan
Na tra quen calet en bet man
Eguit an penn man ne ganat.

Agripant.
<P 583>

Ha ha.
Quen scuiz ezaff na allaff pat.

Cluadin.
Ha me so yuez em fez mat
En drouc stat ez edomp ganty.

Loupart.
Honn em tennomp ha lesomp hy.

Glouton.
Hennez grueomp na tardomp muy
Rac bezcoaz non boe ny muy poan.

Sante Barba.
<P 584>

Doe roen ploeou autrou en neffuou glan
A gueure net treux ha het an bet man
An mor han tan didan hoz damany
Hann heaul hann loar en ho gloar preparet
Douar hac aer han ster en sclaerder net
Oll oz youll composet heb quet sy.

<P 585>

Huy eu seuen souueren pep heny
Plen a ren creff en neff gant andiffuy
Hoz gallout huy a multiply muyhaff
En pep manyer antier ha pan queret
Dre guir amour doucc flour ez secouret
Nam ancouffhet parfet en hoz pedaff.

<P 586>

Iesu Iesu pep tu ma conduet
Pan guelet glan pebez poan oar an bet
Dre hoz caret han penet mazedouff
Am eoul franc mazouff stanc gant ancquen
Ham sicouret moz pet a coudet plen
Rac bizhuiquen ne queffent quen en ouff.

<P 587>

Allas moz pet bepret hoz bezet couff
Dreist pep unan en bet man a han ouff
Mar guilliff prouff ezouff en hoz couffha
Reit diff gallout an hiruout da souten
An martyr bras allas ha diblas yen
A rer diff plen certen gant estren va.

An Prouost.
<P 588>

Pe songet huy louuidien
Orsus seuet ne tardet quen
Pebez ancquen ouz sourpren huy
Na squeit pepret heb quempret mez
Pep tu contenu heb truez
Pelhoch buhez na discuez muy.

Agripant.
<P 589>

Iffammet omp a ne domp ny
He bout quen pell en hon belly
A ne domp ny louuidien.

Claudin.
Mezequaet omp net ne de quen
Ma ne lequeomp garu dan maru yen
Nac eu mar plen he pourmenomp.

Loupart.
<P 590>

Cza! cza! gant y espediomp
Gant pep a baz quen ne lazomp
Mar da digueneomp on trompo.

Glouton.
Squeomp hy pront ha par un dro
A taulou garu quen na maruo
Pelloch en bro ne guelo ioa.

An Prouost.
<P 591>

A dea
Squeit pepret na dougiet netra
Nemet tremen amser ne ra
Ret eu breman ia dre ma le
Ez rento seder he speret
Gant estlam glan ha poan an bet
Ne caffe quet he remethe.

<P 592>

Orcza squeit gant barr adarre
Quein ha torr has igoar gorre
Rac me a garhe effe sonn
Heb respet en bet fustet hy
A taulou dimez oarnezy
Hoz hoary menbry so dissonn.

(Aman ez troucher he diu bronn.)

<P 593>

Squegiet diff astriff he diu bronn
Quen disaczun ha da un gonn
Digoar he poull calon gronnet
Mar guelher frost he holl costou
Gant trauell hac he bouzellou
Gruet hy entre dou badouet.

<P 594>

A hast hastiff bezet liuret
Dan maru yen certen gant penet
Na esperancc quet pa ouz pedaff
Pez anezy rac bizhuiquen
Her dre uez na beu na seuen
Bezet certen ne louenhaff.

<P 595>

Ober he buez finuezaff
Dirac ma bisaig quent flachaff
A drast hastaff heb tardaff quet
Breman aman em damany
Creffhaff maz guelhet auset hy
Dimez dezy espediet.

Agripant.
<P 596>

Autrou
Me ameux ung contell sellet
On squeiche quen prest arhuestet
So neuez lemmet a credaff.

Loupart.
Ma contell a pell en guelhaff
Huy a guelo quen blouch ho trouchaff
Habasq ha scaff heb dougiaff den.

Claudin.
<P 597>

Ma lest gant y louuidien
Memeux un braquemart certen
On squeigo quen plen me ne goar
Breman aman dirac an bet
Effezint mat ha blouch trouchet
Ha dispennet nen deux quet mar.

Agripant.
<P 598>

Lest diff heb baff houz saffar
Maz squeigo quen iolis dispar
Maz aint heb mar dan douar yen.

Claudin.
Te so sot ma ne gouzot quen
Homan so lem euit tremen
Nen deuz pez en den na plenhe.

Agripant.
<P 599>

Nemeux quet deseu ez beuhe
Aoun ameux e stat mar goat re
Me a crethe ez maruhe prest.

Claudin.
Autrou
An deu hy a faeczon onest
Nac oa mar squemp gant he tempest
Chetu y me dest onesthaet.

An Prouost.
<P 600>

Euidant presant contantet
Ouff pep quentel ouz he guelet
Lapidet ha punisset mat
Lest hy en he saff an tra foll
Da meruell mic yen heb quen roll
En un coll ann oll e holl grat.

Sante Barba.
<P 601>

Ach doe ma roe ha ma croer
Ma souueren ma dazprener
Ma protecteur a faueur bras
Ma mestr quer seder antier glan
Ma ioa ma coudet en bet man
Dreist pep unan te goar an cas.

<P 602>

An poan an doan hann hiruout bras
Dirac da enep en pep pas
A raer diff allas a tra sur
Pliget guenez ma euezhat
Gant guir carantez ha fez mat
Mar bez neb stat da pligiadur.

<P 603>

Te eu heb gou ma autrou pur
A re da pep re e eur
Da darnn bout fur hac eurus
Da re arall ez rez gallout
Ha meur a den plen heb quen dout
A lequez pep rout hiruoudus.

<P 604>

Me ez pet a coudet haetus
Euel maz out holl galloudus
Nam les confus nac abuset
Groa diff bout ferm en pep termen
Euit nep tro na allo den
Ouz iff bizhuiquen dre penet.

<P 605>

Consolation da donet
A esperaff nen nachaff quet
Da caffet affet heb quet sy
Goude ma tribulacion
En baradoes pan duy saeson
En garredon am melcony.

<P 606>

Eguit martyr na pridiry
Na poan an bet na contredy
Na soucy na punission
Ne lisiff quet oz caret acc
Hac impetraff mar caffaff spacc
Pourchacc da gracc en pep faczon.

An Prouost.
<P 607>

Gruet maz ouchuy gant cry dilacion
Ober dan placc he digacc dre faeczon
Ma tut mignon gruet randon he donet
Euit guelet a nen deu quet seder
Dre peb proces chenchet spes he esper
Delchet ma guer antier mar em queret.

<P 608>

Dirac houz drem autrou lem heb remet
Ez uezo acc en houz facc digaczet
En berr respet teuet ha ne ret sin.

Orcza eomp baut heb quet a ffaut Claudin
Deuyt y sclaer gant un cher anterin
Da lacat fin en he holl termenyou.

Claudin.
Euel tut pront eomp redomp hon dou.

Claudin da sante Barba.
<P 609>

Duet demesell rac ny en meuellou
Da prezec baut heb faut ouz an autrou
Vn guer pe dou heb gou maz sezlouo.

Claudin dan Prouost.
Chetu hy duet ententet an fet so
Bet en och rez sellet uyez he tro
Nep he sello affo he guelo claff.

An Prouost.
<P 610>

Ret eu sellet ne fell quet arretaff
Pe a martir ez ranquir conspiraff
An pret quentaff he liuuraff ne raff mar
Soezet ouff net credet me han bedis
He guelet franc na meru stanc gant languis
He soutilis am abays dispar.

<P 611>

Denessa lem ouz ma drem gant memoar
Ret eu oar reux heb quen queux ez eux car
Oar an douar men goar hac az goarant
Ret ez out sclaer ha noter sorczeres
Vng art magic so ez quic reusidiguez
Hac a mir spes na maruez em presant.

Sante Barba.
<P 612>

Jesu eu ma car am gorant
Rac e ampris so souffissant
Neb a plant en e carantez
Ne ell den e sourpren en bet
Quen na guelo ez uezo pret
Dre se e caret dleet uez.

An Prouost.
<P 613>

Les da saffar haz digarez
Hac a un termen certen bez
Ezout un dez maz finuezy
Quement so en bet man ganet
An tra se nez remethe quet
Men toe dit parfet heb quet sy.

Sante Barba.
<P 614>

A te na goar petra a ry
Groa goazhaff quentell a elly
Dirac da fry ez deffiaff
Nez prisaff ha nez dougiaff quet
Muy eguet un diot assotet
Na a tra en bet nez pedaff.

<P 615>

Doe eu am mir na pirillaff
Quen na pligo plesant gantaff
Ma liuraff etren nanauon
Ne alhet quet ma cret detry
Ma lazafff euit neb affuy
Na neb heny az nacion.

An Prouost.
<P 616>

Euit da cry na da rebellion
Cret lem em les ne caffes neb raeson
Tra sot stroton glouton ha disonest
Me ray da tro affo nez uezo guell
Quent ez ferchy ez coezy em libell
Gant mil trauell quent pell da meruell prest.

<P 617>

Diuisquet hy lequet hy manifest
Da gozaff maru yen ha garu da arhuest
He fet me dest ne rest nemet eston
Na bizhuiquen eguit den neb heny
Nen daff neb rout na ret dout diout y
Na raff dezy doen he punission.

<P 618>

Queczet hy lem dirac ma drem breman
Enn holl ruou knech ha tnou gant souzan
Sclaer dren kaer man breman dirac an bet
He lacat hoaz gant anoaz en noaz pur
Maz guelher mic he quic hac he figur
Gruet hy sigur en ordur mailluret.

<P 619>

A placc en placc bezet dilacc quaczet
A ru de ben gant sourpren ha penet
Orsus rustet na cesset sentet scaff
Na fellet tro et affo me ho pet
Dan maru garu yen heb quen termen en bet
Bezet liuret apret heb arretaff.

Agripant.
<P 620>

Neb oun noz bezet da quentaff
Me menn meruell sclaer ma ne raff
Dezy ent scaff finuezaff yen.

Claudin.
Me ray dezy quent bizhuyquen
Ez differchiff ne dougiff denn
Ez maruo maru mic yen eno
Gant poan hac estlam diamour
Tristidic euzic heb sicour
Na neb amour ne receuo.

An Prouost.
<P 621>

A se moz pet na fellet tro
Rac me a diabell ouz sello
Me aznauezo neb so scaff
Hac ann heny a fazio
Bezet certen men pourmeno
Men fusto quen na uezo claff.

Agripant.
<P 622>

Orcza tizmat heb debetaff
Mignon ha frisq houz diuiscaff
Crenn a mennaff heb tardaff tro.

Glouton.
Duet en placc me hoz dilaczo.

Loupart.
Ha me presour a secouro.

Claudin.
Ha me dram le a ereo.

Sante Barba.
<P 623>

Doe tryumphant excellant roe an tron
Ma lequet huy en preseruation
En pep faczon rac an con disonet
Na gallint quet moz pet a coudet pur
Guelet ma quic an chic na ma figur
Hoz pligiadur bezet sur procuret.

<P 624>

Map an guerches en eres nam leset
Da uout dren kaer antier uituperet
Ma gouloet gant onestet quentaff
Allas moz pet parfet a coudet flam
Quer autrou din anterin ha dinam
Na lest y tam en blam dam difflammaff.

(Iesus a quacc e ael de golo.)
<P 625>

Ma ael quae vuel euelhenn
Ha quemer un couricher guenn
Ha disquenn pan gourchemennaff
Da golo clouar ma cares
Barba ma merch ha ma guerches
Ma guir martyres espressaff.

<P 626>

Diuisquet eu net da quentaff
Hoaz en noaz pill da pirillaff
De ren ent scaff heb tardaff quet
Gant cry ha hu dren holl ruou
En un pilat tost he costou
Dren drou guiaezou dezrouet.

<P 627>

Golo ent scaff an quentaff pret
Ha figur a natur pur net
Na gallint quet he guelet tam
Dre neb uision disonest
Rac se golo hy manifest
A faczon onest heb estlam.

<P 628>

Guisqu y yuez a neuez flam
Gant un dillat fin ha dinam
Groa diff a pep cam he lammet
Ha groa dezy bout paciant
Ha na maruo tam suramant
Eguit tourmant an tirantet.

(An ael à golo figur sante Barba.)
<P 629>

Barba Barba dreist pep tra guenn da bet
Chedu me crenn eualhenn disquennet
Gant doe roen bet dileuzret heb quet sy
Da goulo sur da figur natural
Gant lien gent heb fent euel cendal
A liu cristal leal heb contraly.

<P 630>

Gantaff affo pep tro mez gouloy
Na guelo den bizhuiquen neb heny
Da ysily menbry na da figur
Chede te glan aman dirac an bet
Gouloet prest gant fest a onestet
Nez guelhet quet dre nep fet ma cret sur.

<P 631>

Map doe an tat an roe mat dreis natur
Am digaczas eguit an cas assur
Daz gueleiff pur rac iniur assuret
An tirantet carguet a raffetou
Ne galhent quet guelet da secredou
Rent acc graczou han autrou ez coudet.

Sante Barba.
<P 632>

A doe roen effou me so gouloet
Ra vihet huy a defry graciet
Oz bout dileuzret dauedouff
Dam miret oz mez an guezman
Hac oz uituper an kaer man
Couff en deuoe glan a hanouff.

<P 633>

Breman ent scaff ez gallaff prouff
Pan out duet a plen bet en ouff
En deueux couff a hanouff sur
Rac se huec e trugarecat
A raff splann ha huy e cannat
An roe mat a pep stat natur.

<P 634>

Ran eu e grat he pligiadur
Ma miret spes oz oppressur
Ez ouff dreist musur eurus
Lamet ouff certes a esmae
Goude quement estlam amoae
Ha me diffrae da uent ioaeus.

<P 635>

Cant mil deduy delicius
Dre hoz queffridy gracius
So en ouff haetus diuset
Guelet ma bout dre he souten
Cuzet gant honestet net plen
Dreist pep den ez ouff ioussaet.

An ael.
<P 636>

Neb oun az buhez naz bezet
Gouzaff glan da poan oar an bet
Gant paciantet pan ez pedaff
Ha me certiffy ezy net
Dan pales entre an guercheset
Guer da bet oz e apetaff.

(Aman ez disparty an ael hac [ez] lauar an Prouost.)

<P 637>

Cza tirantet pa songet huy
A ru de ben gant uileny
Reet hy ha na faziet
Ha bezet rust oz he fustaff
A taulou piz heb discuizaff
Maz rento scaff hab tardaff quet

<P 638>

Gant poan ha hirder he speret
Re effen a huy na cleuet
An holl bet coezet dren fet man
Rac se me deseu mar deu muy
Ez tenno an bet credet huy
Vn fez dezy bras ha bihan.

Agripant.
<P 639>

Na ray quet euit an pret man
Rac en berr respet credet glan
Ez tremeno gant poan an bet.

Claudin.
Y a uezo sur assuret
Demesell hoz em trauellet
Ret eu hoz desquet da redec.

Loupart.
<P 640>

Na uizet na fall na goallex
Ny hoz groay breman buanec
Nac eu mar huec ez prezeguet.

Glouton.
Dren doeou me so darnoet
Scuiz gant poan ha hogos manet
Na ne allaff quet monet muy.

Agripant.
Nonneux nemet tourmant ganty,

Claudin.
<P 641>

Allas pouesomp lesomp hy.

Loupart.
Ne ellomp en neb rout out y.

Glouton.
A huy na guel he ysily
Ne santech destoull na gouly
Nac ynt saluet net a detry
A pep casty chetu hy glan.

An Prouost.
<P 642>

An dompny iffam dren draman
Dre mil fortun guytebunan
Menell glan gant homan an placc
A nen douchuy louidien
Ne lequet a uil ha bilen
Da gouzaff an maru yen em facc.

<P 643>

Claudin quemer hy re hy acc
Dan bourreuyen heb muy gracc
Liffr hy dilacc en pep faczon
De tat tizmat na debat muy.
Ha groet effolaez anezy
Quae ganty heb dilacion.

<P 644>

Nemet cry ha rebellion
Diouty ha confusion
En pep faczon heb quen gonit
Na ne alhemp rep dre neb bell
He lacat quet parahet guell
Da meruell ha hy ouz dellit.

<P 645>

Quaczc hy hastiff maz uiziff cuit
Dirac e eneb gant despit
Dezaff recit pe euit eu
Ha na allaff quet affet plen
Euit neb langour na sourpren
He caczc dan maru yen dre den beu.

Claudin.
<P 646>

Heb quet a mar me so dareu
De rentaff plen rac me enzeu
Heb quet a deseu ez eu pret
He caczc dan placc en pep faczon
De liuraff de tat mat ha don
Ma opinion eu monet.

<P 647>

Duet demesell ha na fellet
Bede hoz tat na debatet
Lacat remet ne ellet tam
Ha groaet heb neb mat a caro
A hanoch de goalch pa hoz dalcho
Me cret eno oz bezo blam.

<P 648>

Autrou onest chetu estlam
Sellet hoz merch franc youanc flam
Euit cam na lam suramant
Ne ue neb guis conuertisset
Na chencha creden ne men quet
Ha hy martyret competant.

Dioscorus euel den arragiet.
<P 649>

Me ray ouz breig hoz rebeig tut mechant
Fall ditaluez nos dez no deuez hoant
Pobl ignorant dihoant diauantaig
No deueux flam ouz iff tam neb amour
Na poanyont dic dre aplic ma sicour
Tut glout loudour disaour dicouraig.

<P 650>

Me guel fournis heb un bris he bisaig
Gouly na goat en penn na troat na taig
Muy auantaig a langaig hac a cher
So crenn enn hy a guelet huy dien
Euel maz oa nemet ioae netra quen
Bizcoaz termen ne resont plen quen quer.

(Dioscorus a quemer Sante Barba diuar an dornn
hac he re en menez).

<P 651>

Cza paillardes dilaes da holl esper
Renoncc dan bet hac az speret preder
Duet eu amser maz ranquer ober quen
Dueux dan menez yuez maz finuezy
Da meruell yen heb quen termen membry
Nez uezo muy neb respy bizhuyquen.

<P 652>

Coz pautres ort disacort disordren
A te deseff bout creff na quen seuen
Na alhe den ouz it plen neb heny
Me discuezo dit affo a tro scaff
Ez eu me breff heb deseff en creffhaff
Orsus rusaff ne mennaff tardaff muy.

Sante Barba a ra he pedenn.

<P 653>

Jesus ma autrou ma coudet
Ma esper douczder ma speret
Parfet meurbet oz requetaff
Ez ententet oz ma pedenn
Liberal real eualhenn
An dra man crenn a diuennaff.

<P 654>

Quentaff affet en oz pedaff
Pan duy dam buhez finuezaff
Gruet diff coezaff en guelhaff fin
Maziff espres gant guir esper
Dan ioa triumphant hac antier
En tron deboner anterin.

<P 655>

Iuez dichuy ez supliaff
Pliget guenech net permetaff
Hac assantaff da quentaff placc
Da quement den em souteno
A guir coudet hac am pedo
Ez uezo pep tro en ho gracc.

<P 656>

Dre guir amour me a uenn pourchacc
Dam querent parfet credet acc
Ez rohech spacc en pep faczon
Na maruhynt quet en contredy
Heb caffout corpus Domini
A deffry ha confession.

<P 657>

Quement heny dre union
A couffhay ma passion
Gant deuocion deboner
Ha dez ma martyr en miro
Han nos quent saczun a yuno
Dan re man pep tro ez roher

<P 658>

Placc ha respit da doen uitoer
En pep bataill moz asailher
Euel fut fier mar em queret
Reit deze audiui squient
Da uont creff oar ho ezreuent
Hac en pep hent pacientet.

<P 659>

Ha da quement ma ententet
En enor dichuy heb muy quet
A guir coudet am requeto
Ha dreist pep tra a couffhay
Ma martyr ha ma pridiry
Ha diff heb sy a suplio,

<P 660>

Ouz tourmant huy o goaranto
Hac a pep pirill ho miro
An tra se pep tro me ho pet
En stat a gracc en pep faczon
Lequet y dre compassion
QUer autrou guiryon raesonet.

<P 661>

Han groaguez espres brasesou
An re so nes ma caresou
Gruet y gant gnou mammou louen
Maz duy leal ho bugalez
Da quempret an stat a badez
Dre trugarez ma ne uez quen.

<P 662>

Croer an ster ha saluer den
Me a suply dichuy dien
Dreist quement termen so en bet
Na lest neb amser ma querent
En cry na inconuenient
Ach doe roen sent am ententet.

<P 663>

Gruet a peb crim legitimet
Hac a maru subit limitet
An reman hanuet poz pedaff
Na uent quet temptet en bet man
Pan finuezint maz uezint glan
A pep souzan da uihanaff.

<P 664>

Pan duy an pret da decedaff
Na caffo Sathan neb annaff
Maz galhe scaff procuraff quet
Oar nezoy dampnacion
Dre pechet maruel ha fellon
Nac occasion resonet.

<P 665>

Euit an reman so hanuet
Pliget guenech huec em requet
Ma quer autrou net prometaff
Ez duynd y da saluacyon
Cuy heb sy a dampnacion
Ha do anauon pardonaff.

<P 666>

Quement oz car... a caraff
Euit ey ez suppliaff
Han enor quentaff neraff sy
So dich pep tu atribuet
Dreist pep re rac mar eu dleet
En holl requet a meuledy.

<P 667>

Autrou real heb contraly
Chetu antier ma matery
Dichuy deffry clarifiet
Ham holl requetou en louen
Ameux remonstret credet plen
Quent gouzaff maru yen ha penet.

<P 668>

Chetu me dan placc digaczet
Maz uiziff yuez labezet
Meruell so ret ha dleet eu
Ha raeson meurbet heb quet a mar
Eu diff doen ancquen me en goar
Da se clouar ez ouff dareu.

<P 669>

Quer autrou louen me ezneu
Ret eu un dro da neb so beu
Gouzaff an maru teu nen deu quen
Ha honnez en guez diuezaff
Gant doe ordrenet da quentaff
A pan uoe dezaff forgiaff den.

<P 670>

Dre so moz pet a coudet plen
Ez pligio guenechuy dien
Receu beu seuen ma eneff
Hac ez cleuhet ouz ma pedenn
Maz ay franc ha hael euelhenn
Gant hoz gourchemenn crenn en neff.

<P 671>

Ach doe roen bet receuet eff
Pan ay dren termen digueneff
Cuit a pep leff hac a cleffuet
Euel ho quer seruicheres
Ma mestr clouar ha ho cares
En neb dieznes nam leset.

<P 672>

En pales entren guercheset
Ma quer autrou huec ma lequet
Ha receuet ma requetou
Dre guir carantez ham bezet
An re ameux crenn goulennet
Pardonet net ho pechedou.

Jesus a lauar dan ael.
<P 673>

Quae hael ma ael gant quahezlou
Euidant triumphant dan tnou
Ha lauar dre compsou louen
Dam seruicheres espreset
E compaignunez an guercheset
Emeux receuet adffet plen

<P 674>

He requet hy ha muiy dien
Ha hoaz a grataff ne raff quen
Oar quement terment so en bet
Ha rac se rez lauar dezy
Ez concedaff presant ganty
Quement so dreizy supliet.

<P 675>

Ha hoaz pan mennse dre requet
He diuise ne false quet
Heb faut en bet nen deux quet sy
Rac me he car hy en goar plen
Entren holl guerchesou louen
A se douc certen testeny.

An ael.
<P 676>

Barba ma hoar clouar heb amloary
Entent a pret cleu net ma queffridy
Me certiffy dit heb sy ent dien
Ezout gant doe da guir roe auoet
Da holl mennat so dit pep stat grataet
Ha concedet ha permetet cret plen.

<P 677>

Gourre da drem ha sell lem hep tremen
Oz an neffuou cleu ma quaehezlou louen
En berr termen ez duy da reuelaff
Maz reposy en ty celestiel
Guir martires en less ann abestel
Goude meruell en bresel cruelhaff.

<P 678>

Doe a re dit euit da meritaff
Graczou meurbet dre da requet quentaff
An re muyhaff na brassaff ne raff mar
A uoe nepret oar an bet roet plen
Na conceuet na groaet en requet den
Dre neb termen gouzuez certen men goar.

<P 679>

Dalch da ampris gant vaillant is dispar
Ha gouzaff hoaz a anoaz eff az car
Me en lauar he te en goar parfet
Tremen an poan bez uictorianes
Les pep desir ha bez guir martires
Prudant santes en grues an guercheset.

Sante Barba.
<P 680>

Ma quer autrou roen neffuou golouet
Huy oz eux acc dre hoz gracc digaczet
Vn uoez rez net carguet a meledy
Da comps diff crenn apoes an penn dren e.
Dirac an bet mazoa cleuet seder
Oll pep un guer antier e matery.

<P 681>

Autrou a gracc hoz soulacc moz gracy
A digacc plen certen dreist pep heny
Hoz cannat huy dam reconciliaff
Gantaff affet reiouisset net glan
Eu ma speret credet oar an bet man
Ne santaff poan breman na neb anaff.

<P 682>

Hoz prediry an deduy maz spiaff
Dre trugarez ha carantez bezaff
Ioaus uezaff enn haff pan songiaff acc
Gouden martir han pirill han hir pret
Am eux certen gant ancquen soutenet
Ez ouff meurbet confortet a het spacc.

<P 683>

Autrou pep bro reit diff un dro hoz gracc
Gruet diff recour hoz amour dre pourchacc
Dirac hoz facc en soulacc maz placziff
Rac se seder ma mestr quer ma speret
Ameux dich tenn ha crenn gourchemennet
E receff gruet dan pret maz decediff.

Dioscorus.
<P 684>

Orcza affet pan out duet ma cret acc
Gueneff breman aman buhan dan placc
Dirac ma facc heb gracc en neb faczon
En berr amser cret seder ez meruy
A un maru yen gant ancquen heb quen bry
Nez uezo muy membry dilacion.

<P 685>

Da sotony ha da rebellion
So dit heb sy deffry occasion
Punission pep faczon heb gonit
Az eux diuoe dren doe a auoez
Gouzaff maru yen gant ancquen heb quen froez
Cheden an aroez na ra soez a coez dit.

<P 686>

Pan eu troet affet em appetit
Dan maru cruell quent pell dre da dellit
Ez liquiff cuit gant depit eguit plen
Terriff ma hoant so presant tourmantet
Ha ma couraig ham raig quen arraget
Na alhenn quet dre neb fet sellet den.

Sante Barba.
<P 687>

An setancc cruell ha felon
Dicuff digracc en pep faczon
Punission inraesonabl
Eu dit ha depit euit den
Ma lacat me garu dan maru yen
Nendeu quet termen conuenabl.

<P 688>

Maleur obscur incurabl
Disaour ha dyamorabl
Dinaturabl a drouc aplic
Diuat eu un tat en stat man
Lazaff e buguel cruel glan
Na bout moean da poan an quic.

<P 689>

Pan uez tat mat an neb statur
Me so az hat hac az natur
Dre neb murmur ne procurses
Ma laquat me garu dan maru yen
Dre neb pridiri bizhuiquen
Quentse certen ez tremenses.

<P 690>

Me so pep stat emdiuades
Da merch haz quic reuseudigues
Ha te expres dre eres glan
Andeu da goall eu ma laquat
Dan maru garu fell dre drouc poellat
Nen dout quet guir tat en stat man.

<P 691>

Az natur fur me a furmat
Dre gallout doe hac a croeat
Az hat hac az goat en stat prim
A rez ez heuelez deza
Gant un termen a estrenua
Dre abec ung tra oz Caym!

<P 692>

A gueure scaff an quentaff crim
A homicit inlegitim
Dre un uenim drouc estimet
Ez lazas Abel cruel yen
Hennez uoe scaff an quentaff den
A maruas dre ancquen en bet.

Dioscorus.
<P 693>

Sotony azeux studiet
Entent diff beu na deseu quet
Euit da caquet monet cuit
Me ray dit quent pell meruell rep
Euel ha sell disheuelep
Yen dienep e pep depit.

Sante Barba.
<P 694>

Roe auoet ne dle quet cuit
Bezaff dre malicc homicit
Na nendeu licit na uitoar
Na bout muntrer disemperet
Nendeu quet fest nac honestet
Da princc en bet na lequet mar.

<P 695>

Te a dle certen me en goar
Bezaff cuff uffuel euel car
Ha bout clouar ha hegarat
Ha gouuernn iusticc policzet
Dan bras han bihan glan ha net
Drez uoe ordrenet a pret mat.

Dioscorus.
<P 696>

Tra iffram na comps tam am stat
Ma les drezouff dam en couffhat
Pe me mat pe a drouc natur
A maru disonest hac estren
Ez laziff na ne dougiff den
Hennez so certen termen sur.

Sante Barba.
<P 697>

Yuez ne dalchaff quet cret pur
Effez diff tat dre neb statur
Rac pan ues sur ha musuret
Ne ues quet hoantec a te cleu
Da ober officc gour un bourreu
A eneb bleu ez eux cleuet.

<P 698>

Dre da moean ez viouff ganet
Ha penaux pennac ha maguet
Ouff guenet affet ha cret plen
Effe an tra se tra neant
Ouziff heb guir mar bes tirant
Ha teig mechant en presant den.

Dioscorus.
<P 699>

Na comps oz iff muy bizhuiquen
Les pep esper ha bez certen
Ez laziff mic yen heb quen bry
Me rento dit oll da follaez
Da sotony haz drouguiaez
Rac en drouc finuez ez coezy.

Sante Barba.
<P 700>

A te na macses quet ez ty
March ha casec heb dieguy
Caz ha qui ha muy mar bihent
Propicc dit eguit meritaff
Hac ho emplig daz seruichaff
Heb ho lazaff an quentaff poent.

<P 701>

Rac se sotony disquient
Eu dit bout quen yen na quen lent
Hac a drouc hent ez pretendez
Ma lacat dan maru mic dicar
Dre ampris dicoantis dispar
Heb memoar na neb digarez.

Dioscorus.
<P 702>

Na prezec diff muy oz truez
Rac me certiffy dit yuez
Ez out ez dezuez diuezaff
Na nez eux remet en bet muy
Dilacion nac essony
Er me spy da espediaff.

Sante Barba.
<P 703>

A te na dleses quet quentaff
Tremen amser ha differaff
Da vihanaff ha bezaff yen
Palamour dam mam en draman
Ez dleses flam auisaff glan
Ma preseruaff breman an poan.

<P 704>

Vn tra disonest hac estren
Eu dit ober e seurt termen
Dirac pep den ha vileny
Az dornn da hunan neb manyer
Oarnouff me tam em neb amser
Bout muntrer so bourreuery.

Dioscorus.
<P 705>

Tau em requet na quaquet muy
Ha les diff ann oll da holl cry
Cret detri na achapy quet
Eguit da comsou caffuous
Na da poellat huanadus
Da holl escus so reffuset.

<P 706>

Rac re pell ez eux trauellet
Dam depitaff gant goazhaff pret
Dre se ez eu ret heb quet sy
Didan poanyou garu ez marvhes
Euel tra neant mechantes
Dre da proces a eresy.

Sante Barba.
<P 707>

Allas peguen bras fantasy
Peguen diraeson fellony
Diabry heb occasion
Eu dit ent seder dre eres
Ma ober heb guir martires
Dre da exces heb quet raeson.

<P 708>

Pan ren heb muy compassion
Da lacat ganty unyon
Ha raeson ann ytron honest
Ha te seder da quemeret
Ez cusul ent dissimulet
Ne rahes quet torffet me dest.

<P 709>

Hoguen a faczon disonest
Diblas hastiff ha manifest
Euel den ditest ditestabl
Ez em gouuernez ez crezny
Quen disaczun euel un quy
Nen dout dre neb sy amyabl.

<P 710>

Nen dout quet parfet nac etabl
Nac e nep faczon raesonabl
Nac amourabl na notabl quet
Ma lacat dimat dinatur
Dan maru garu re dre maleur
Ha me az natur figuret.

Dioscorus.
<P 711>

Couls eu teuel na rebell quet
Pan eu em prepos disposet
Remet en bet nez eux quet tam
Ret eu diff sclaer deliberet
Da depechaff nen nachaff quet
Pe bout suget da caffoet blam.

<P 712>

A hanot da hunan estlam
Az eux dellezet a het cam
Ne alhenn tam da diblam quet
Rac quen contrel eu da dellit
Na alhes neb faczon gonit
Bezaff dre merit acuitet.

Sante Barba.
<P 713>

An moch hann con hann leonet
Hann chatal hann aneualet
A uez pepret nendeux quet sy
Cuff hac uffuel ouz ho quelin
Hac ho mac quer hac anterin
Han yar he poucin han briny.

<P 714>

Apostat gat ysolatry
Dren cas man out hoaz ezout muy
Goaz euit quy heb consciancc
Rac an crim az eux estimet
So a enep guir conspiret
Ha concluet dre drouc setancc.

<P 715>

A enep policc ha liczancc
Vn euffur rust dyiust heb sustancc
Hac en aliancc offancc bras
Dihegarat ha dimat glan
Da recun dirac pep unan
Da den en bet man eu an cas.

<P 716>

An doude hastiff ha diblas
Heb quet ent seder ober noas
Commetaff allas an cas man
Ober diff meruell heb dellit
So dit meurbet drouc apetit
Diproffit ha dimerit glan.

<P 717>

Den inhumen en termen man
A drouc eoll foll da holl poan
A lequez breman dimanyer
Dre un fall ampris dam dispenn
Hoguen un tro te guelo crenn
Dre da drouc tenn ez goulenher.
  
Dioscorus.
<P 718>

A paillardes a drouc esper
A te menn lem dre disemper
Tra dimoder disemperet
Pour neant eu dit recitaff
Na da clasq remet procedaff
Rac da gouzaff ne mennaff quet.

<P 719>

Me ne uiziff tam iffamet
Euit da goall na tamallet
Rac blamet gant an bet seder
Venn en effet etren bedis
Diff effe neant mechantis
Ober e sort ampris dister.

Sante Barba.
<P 720>

A te goar pez a lauarher
Gant da drouc neux es discuezher
Chede an cher a raher dit
Den en e coantis nez priso
Oar an douar na nez caro
Na quen ne uezo da proffit.

<P 721>

Crizder disemper dimerit
Maledicion heb gonit
Inlicit heb necessite
Iffam a pep blam suramant
Ez dalcho peb re a neant
Hac un mechant a drouc antier.

<P 722>

Hoaz ez duy dit peruersite
Ha depit hac iffamite
Dirac pep re ha drouc eur
Na laca dout en hiruout bras
Ez y glan da tan Sathanas
Dan iffernn bras me az assur.

<P 723>

Ne uoe quet da ambout bout sur
Rac me az les en oppressur
Groa da pligiadur assuret
Ne liuiriff muy bizhuiquen
Ouzit un guer a neb termen
Bez certen nac ouz den en bet.

(Aman sante Barba a ra he oraeson.)

<P 724>

Autrou doe roen ster ma speret
Pa duy diff glan tremen an bet
Oz ich parfet a erbedaff
Gruet en dez hiziu en diuez
Ma mestr clouar dre trugarez
Entren aelez e annhezaff.

<P 725>

Em heur maruel em em guelaff
Na nem deur muy contraliaff
Na resistaff ne mennaff quet
Rac raeson guiryon deboner
Eu diff quemeret ent seder
Ann amser euel maz querhet.

<P 726>

A pebez soulacc so placet
Na pebez ioaou so em coudet
Pan songiaff affet heb quet sy
Bezaff en deduy reliet
Compaignunes dan guercheset
Ach Doe roen bet pez meledy.

(Aman an diaulou a incit Dioscorus da hastaff
lazaff he merch.)

Sathan a comps.
<P 727>

Cza maz ouchuy ma aliancc
Denesset cleuet ma setancc
Ny so dre mechancc offanset
Collet eu pep faczon hon guir
Dimp en espres gouden desir
On beze hir ouz e miret.

<P 728>

Dioscorus so abuset
A meux oun creff ha deseffuet
Gant e merch affet a credaff
Rac hy pep tro assello guis
Hac a lacay flam he ampris
De deuis de subuertissaff.

Bezlebut.
<P 729>

Ro diff an gallout heb doutaff
Da monet apret dauetaff
Ha me ray dezaff ne raff sy
Quent euit henoaz ez lazo
Mat ha tenn hac he dipenno
Mic yen eno maz maruo hy.

Sathan.
<P 730>

Allas ma car chede arry
Laca enn haff heb tardaff muy
Creffhaff ma hilly drouguyaez.

Bezlebut.
Men lacay en diuez gant mez
Maz arrago oll gant follaez
Na caffo den rez anezaff
Me ya oar se heb dale quet
Terribl a cruel de guelet
En stat diboellet de tretaff.

Dioscorus.
<P 731>

Soezet ouff pront ma confontaff
En douar ha na separaff
Pa em em songiaff a muyhaff pres
Ma bout dre feut quen reuseudic
Guelet ma merch flam so am quic
Dre drouc aplic heretiques.

<P 732>

Hy oa ent seder ma aeres
Am oa principal em pales
Mat hac aes certes dre raeson
Hae ezeu aet dre e ampris
Da bezaff cristen heb quen pris
Rac se he liquis en prison.

<P 733>

Nem moa soulacc enep faczon
Nemet hy na refection
Affliction na melcony
Hy ayioa da prouff em couffha
Ne ancouffhenn quet dre netra
Ma holl ioa na nemoa muy.

<P 734>

A pebez follaez voe dezhy
Na pez faczon a sotony
Ouz iff dre neb sy faziaff
Mar he lazaff mic bizhuiquen
Pelhoch en bro nen guelo den
Euit neb termen ouz renaff.

<P 735>

Hac ezeu ret heb arretaff
Diff dre ampris accomplissaff
Heb variaff ne tardaff pret
Da uolante cre an doeou
So offancet dre he fetou
Gant he compsou nendeu gaou quet.

<P 736>

Sisternn infernal ha calet
Da hem igor mar dout goret
Gant mil crueldet intretabl
Ma laca iffam hac amguin
A dehast euel un mastin
En un iain abhominabl.

<P 737>

Allas abim inestimabl
Diuergont parfont ha spontabl
Ehanffn dampnabl da em aplic
Digor peb rout dam angloutaff
Gant orror ha dam deuoraff
Groa diff ent scaff finuezaff mic.

<P 738>

Ma coudet so quen tristidic
Ma em guelet quen reusidic
Quen louidic quen milliguet
Ha bezaff suget affet pur
Da muntraff ma goat ham natur
A maleur ezouff furmet.

Bezlebut.
<P 739>

Dioscorus na refus quet
Groa da mecher deliberet
Naz em arret quet pa ez pedaff
Dirac an tut persecut hy
Euel un coz caz ha laz hy
Quae dezy de hespediaff.

Dioscorus.
<P 740>

Ne onn en nouar pez araff
Coll ma squient mar ez sentaff
Heb mar araff nen nachaff quet
Rac un study so em consciancc
Ha mar benn rust ouz ma sustancc
Aliancc a ne offancet.

Bezlebut.
<P 741>

A sotis ezout auiset
Te goar heb deseu ezeu ret
Effe amantet ent seder
An ordur hac an iniurou
A lauare plen he guenou
Han fals guiryou an doeou quer.

Dioscorus.
<P 742>

Pan quaffenn moean na manyer
Da tremen an cas a tra sclaer
E ober me a differhe
Hoguen ne onn quet affet don
Ac an doeou aes dre raeson
Enep faczon am pardonhe.

Consciancc a comps.
Hoz em lemet an morchet se
Rac mar eu gruet un pechet ve
Hac a tennhe da muy greuancc.

Dioscorus.
<P 743>

Piu ouchuy na pe aliancc.

Consciancc.
Me eu a deffury consciancc
So duet quentaff doz diauancc
A un drouc setancc offanczabl
Ouz eux en esper quemeret
Dre un ampris drouc auiset
Nac eu quet dleet nac etabl.

<P 744>

Ane dihuy quet procedabl
Em pep faczon ha raesonabl
Ha conuenabl ha notabl acc.

Consciancc.
Tra disheuelep en pep placc
Hac un cas rep a enep gracc
Vue dit pourchacc e nep faczon
Lazaff hoz merch so un guerches
A ue disemper hac eres
Hac exces a enep raeson.

Bezlebut (a comps a eneb Consciancc.)
<P 745>

Pe a lech ez duet huy ytron
Gant hoz contenancc brabanczon
Et da sarmon hoz sotony
En un lech arall ha brallet
Ahanen crenn hoz em tennet
Lest hoz quaquet na compset muy.

Dioscorus.
<P 746>

Petra a hoarffe na compse hy
Ha lauaret he queffridy
Pan roaff me dezy odiancc
Compsou mat a cleuaff ganty
Ha douccder so en he matery
A nen deu hy eu consciancc.

Bezlebut.
<P 747>

Mar lequez enn hy da fiziancc
Ez taulo breff en deceffuancc
Gant he loquancc ez offanczo
A enep an doeou louen
E sarmon dit gant depit yen
Na quen termen ne souteno.

Consciancc.
<P 748>

Deux aman pront mez responto
Oar poan am penn men quelenno
Hac en cusulyo dre proffit.

Bezlebut.
Ya da maliczc inlicit
Hac abusion heb gonit
Ha nep merit ne acquite.

Consciancc.
<P 749>

Me menn seder ez preserffhe
E merch guerches hac e lesse
Hac ez mirhe ne lazhe quet.

Bezlebut.
Da un drouc tenn em quelennet
Rac neuse oll effe collet
Heb caffet remet en bet man.

Consciancc.
<P 750>

Perac ue se na pen moean
Effe eff collet en bet man
Dren draman na pe en manyer.

Bezlebut.
Chede so me lauaro sclaer
Rac mazeu blaffemet seder
An doeou quer ha souueren
Ganty hy hac iniuriet
Rac se gouzuez beu ez eu ret
Effe amantet affet plen.

<P 751>

Hac ezeu ret nen deu quet quen
Dezaff quentaff he lazaff yen
E dornn e hunan heb quen bry
Euit heb muy satiffiaff
Ann iniur hac e apuraff
Ha reparaff he drouc anffy.

Consciancc.
<P 752>

Pebez faczon a sotony
Euit stat a ysolatry
Vue dre neb sy mar be hy quet
Laequaet da meruell heb dellit
Hep occasion na gonit
Dre un depit en ecitet.

<P 753>

Muntrer fier disemperet
Gant an tut effe reputet
Rac se iffamet meurbet ve
Mar lazhe glan e neb manyer
E merch guerches dre drouc esper
En crizder e perseuerhe.

Dioscorus.
<P 754>

Digracius outraius re
En hoz gueneou an guiryou se
Ne onn pe dre e congreat
Hoguen ma dihast re hastiff
A mennet lem dre hoz imbliff
Ouz iff astriff ezouch dimat.

Bezlebut.
<P 755>

Ma sent quentaff a muyaff grat
Ha les hy gant he tourniat
Ne cleuy neb mat digant y
Me az assur ez mailluro
En un sotis ez disprizo
Dreiz y nep tro ne ffezo muy.

Consciancc.
<P 756>

Allas pe guen bras fantasy
Ha peguen yen eu da heny
An deux muy estimacion
Da lacat a rer ne raer muy
En un pechet heb contredy
Maz coezy en damnacyon.

<P 757>

Te goar espres dre da raeson
Ez eu dit meurbet pechet don
Enep faczon ha disonest
Lazaf neb stat da croadur
So teig mechant diauantur
Da un den fur dinatur prest.

Bezlebut.
<P 758>

Guell ue ez maru da arhuest
Eguit bout dreiz y manifest
An doeou onest detestet
Hac eff an droman glan an roe
Mar en gouzaffhe quet metoe
En pep ploe en diauoehet.

<P 759>

Hac an bro oll a ue collet
Hac en drouc credenn em tennet
Rac se sellet pez torffet ue
Ha gentil ha bas en cassent
E tut quer hac e holl querent
E aparchent hac e hente.

Consciancc.
<P 760>

Hac effe propiczc e uicze
Gant estrenua ez lacahe
E merch euelse da neant
Da vout reputet affet guir
Mar he groa dre neb art martir
Entrenn holl tut guir un tirant.

<P 761>

Natur a ue cre pour neant
Dicoantis dioboissant
Ygnorant ha dicarantez
Bilen ha yen heb retenu
Derchell drouc termen contenu
Heb quempret a neb tu truez.

Bezlebut.
<P 762>

Les eff net em requet vetez
Na comps outaff muy ent priuez
Hac yuez naz em discuez muy.

Consciancc.
A glouton dre da fellony
E aualopaff nerraff sy
Eu da study dre drouguiez
Hac e lacat lem denn em coll
En faeczon se en drouc eoull
Maz coezo ann oll en follaez.

Dioscorus.
<P 763>

Ne onn pez a riff en diuez
Nemeuz neb hoant de carantez
Na bizhuiquen dez ne uezaff
Oar an douar ma he quarhenn
Quent se da meruell euelhenn
Squegiaff he quilbenn e mennaff.

Bezlebut.
Hennez a pell eu an guelhaff.

Consciancc.
<P 764>

Allas na ret quet pa ouz pedaff
Rac trugarez a dle bezaff
Vset quentaff nen nachaff quet
Euel tat ouz e croeadur
A dle bezaff mat dre natur
Ha doucc ha pur ha musuret.

Bezlebut.
<P 765>

Ret effe hy sacriffiet
Euit reparaff quentaff pret
Ann iniur so groaet heb quet sy
Dre he compsou dan doeou louen
Rac se delchet ferm ho termen
Euit tremen diouz pep heny.

<P 766>

Ha mar gruet quen mil uileny
Diouz tut an bro ouz bezo huy
Ne uezo heny na crio
Quen rep ouz enep heb neb pris
Hac en maes an bro en ho guis
Dre ampris y ouz banisso.

Consciancc.
<P 767>

Na raint quet eff ho treto
Quent plaesant ma ho contanto
Oar pep tro hac a setlo tu
Euell princc fier ha souueren
Eff a caffo ferm e termen
Do gouuern certen contenu.

Dioscorus.
<P 768>

Teuet ha na saffaret mu
Leset dime larg hoz argu
Rac chetu an conclusion
He dipennaff ne lacaff sy
A riff heb neb truez dezy
Ne deueux muy remission.

Consciancc.
<P 769>

Guell digarez a hoaruezo
Rac eff dre guir en em miro
Eguit neb tro ne lazo quet
Et un stat a enep natur
En pez a mennez dre mezeur
Ha drouc auantur procuret.

Dioscorus.
<P 770>

Denesset seder leueret
Diff me houz dou a un coudet
Heb dale quet na songet muy
Pe dre abec ez prezeguet
Nendeu a nebeut ez breutet
Disclaeriet net houz queffrydy.

Dioscorus da Bezlebut.
<P 771>

Cza! respontet a cleuet huy.

Bezlebut.
Neon pe mirez anezy
Nemet tristez nez uez dreizy
En fantasy ez studiez.

Dioscorus da Consciancc.
Hau consciancc
Pez a leueret huy yuez.

Consciancc.
<P 772>

Me a lauar heb digarez
Leset drouc prepos a costez
Ha dre carantez houz bezet
Truez ouz ho merch so guerches
Ha so ouz goat emomades
Ann exces heuz em dileset. 

Bezlebut.
<P 773>

Orcza oar se pez a ue gruet
Penaulx ez uezo goloet
Na dissimulet da quentaff
Diouz Maximian pep manyer
So un den cazr empalazr quer
Pe dre ez galher differaff.

Consciancc.
<P 774>

Eguit fauor nac enoraff
Den a nep coantis nac e dougiaff
Ez dlehe eff scaff liuraff tam
E merch da meruell euelse
Heb dymerit gant depit re
Mar groahe ez dellezhe blam.

<P 775>

Ha hoaz muy eff a ue iffam
Ha pobl an bet guytebuntam
Gant cals a estlam en blamhe
Ha doe gardis en punisso
Da neant eff en dismanto
Hac un dro ez hoaruezo se.

Bezlebut.
Na ray tam, les diff da rambre.

Dioscorus.
<P 776>

Allas ma cas so diblas re
Ha mil glachar eu ma doare
Impossibl ue en crethe den
Pebez ancquen a soutenaff
Rac me so certen mar en groaff
Ez arragaff pez maruaff yen.

Bezlebut.
<P 777>

Ret eu dit e ober certen
Pe an doeou quer souueren
En berr termen az sourpreno
Da bout heretic bizhuyquen
Effez dalchet ne ue quet quen
Gant quement den aue en bro.

Consciancc.
<P 778>

Ret ez duy persecution
Oarnot espres en berr saeson
Enn iffernn don heb quen gonit
Quaez crez ez y ne filly tam
Dirac stat Sathan dan tan flam
Gant mil estlam en un lam cuyt.

Bezlebut.
<P 779>

Et coz groach louhec louuidic
A huy dre goab hoz em aplic
Penn treut reusidic milliguet
Da vezaff contrell euelhenn
Et noman buan ahanenn
Me gourchemenn ouz em tenhet.

Consciancc.
<P 780>

Orcza moz les en hoz esplet
Ha gruet hoz mecher dre querhet
Ne compsiff quet en hoz metou
Duet out da penn hac eff tennet
En dampnacion da monet
Dann iffernn cernet heb quet gou.

Bezlebut.
<P 781>

Orcza heb faut pan ouch autrou
Moz pet apret discuezet gnou
Deomp hon dou ha huy dezrouet
De lacat diff garu dan maru yen
Gruet dezy franc gouzaff ancquen
Ne fell quen pan ue tremenet.

Dioscorus.
<P 782>

De dibennaff nen narhaff quet
Gant un crizder disemperet
Ezaff affet nem deux quet muy.

(Dioscorus a dipenn e merch.)
Stou da penn me menn da crennaff
Aman gant anoaz haz lazaff
Euit reuiraff ma anffy.

(Dioscorus a disemper.)
<P 783>

Peguen diraeson fellony
Dirac pep den eu ma heny
Diabry ha diconsciancc
Monet daz lazaff en stat man
Disaczun am dornn ma hunan
Andeu houman drouc contenancc.

<P 784>

Gant crueldet a drouc setancc
Ha drouc cher ha disemperancc
Ha perseuerancc offanczabl
Da bezaff mut persecutet
Gueneff aman dirac an bet
Ne caffaff quet ma fet etabl.

Bezlebut.
<P 785>

Eu ha guiryon ha raesonabl
Rac contantet nendeu quet fabl
Eu guenet conuenabl ha plen
An doeou bras ann holl casou
Breman heb gou ezint louen.

Dioscorus.
<P 786>

Cza eomp pa na reomp quen
Achiuet eu ferm an termen
Amoa a certen ordrenet
Da ober heb truez dezy
Yuez a un tu chetu hy
Ne fell comps muy espediet.

Jesus.
<P 787>

Quae hael mat na debat quet
Beden martires espreset
Digacc he speret daued ouff
An guerches clouar Barbara
Am car parfet muy eguet tra
He deren dan ioa emoa couff.

An ael.
<P 788>

Ach ma hoar pan eu separet
Diouz da corff antier an speret
En neff heb neb cleffuet cret diff
Dirac an test an maieste
Gant gallout real heb dale
Euel maz eu dle en reiff.

<P 789>

Deux gueneff da hent ma ez rentiff
Diligant hac ez presantiff
Quentaff maz guilliff ne riff quen
Entren guercheset heb quet sy
En ioae meurbet hac en deduy
Nac eux fin dezy bizhuyquen.

Jesus.
<P 790>

Cleu Sathanas diaoul bras a cas crim
Digor heb grap en un strap ann abim
Leun a venim ha frim inestimabl
Glan gan tan gor deuor Dioscorus
Lazr glout outraig diauantaig fachus
Qui anffyus conffus diescusabl.

Bezlebut.
<P 791>

Groa cher mat hac ebat Sathan
Dioscorus so confus glan
En deueux groaet breman an crim
Lazaff e merch a yoa guerches
Gant cher disemper hac eres
A gueure certes heb estim.

Sathan.
<P 792>

Hen aez so certen termen prim
Gourchemennet eu legetim
Digueriff abim an ty man
Maz duy gant touffoul dan goulet
Presant antier corff ha speret
Nen deueux remet en bet man.

<P 793>

Ordrenaff tizmat en stat man
Foult ha curun dre fortun glan
Quemesquet a tan breman scaff
Hac et presant gant tourmant bras
De dirumpaff an quentaff pas
Dann iffern diblas az gassaff.

Dioscorus.
<P 794>

Me sant tourmant presant ouz displantaff
Diouz an neff hont gant un gront maz spontaff
Ne on mazaff raczaff da cuzaff quet
Hastomp techomp entromp ma tardomp muy
Redomp breman guitebunan dan ty
Rac na vemp ny heb sy disconfiet.

<P 795>

Oun bras am eux oar ma reux nan eux gruet
Vn tenn infamm ha cam da bout blamet
Vn dont meurbet em speret credet so
Rac he doe hy so dreist muy dre diuis
Euel hastart en e art ha gardis
Mar groa ampris de guis em punisso.

<P 796>

A! ret eu meruell quent pell ha lesell bro
Den a neb stir ouz pirill nem miro
Me sant an dro diff affo oz donet
Maz iff certen dann iffernn yen menbry
Da chom perguen bishuiquen heb quen sy
Ma brassony an groa disconfiet.

Bezlebut a comps ouz Dioscorus.
<P 797>

Tirant truant gourmant diauantaig
Qui disaour loudour a drouc couraig
Ne alhes flach heb ataig mez saicho
Dan iffernn yen bizhuiquen en penet
Ez y seder antier corff ha speret
Lacat remet en bet ne alhet tro.

<P 798>

En mil tourmant neant me az planto
Perpetuel cruel te a guelo
Certen eno neb tro ne vezo fin
Da bizhuiquen perguen en estrenua
Bilen qui rep disheuelep heb ioa
Ez i deza breman ia dan iayn.

Claudin.
<P 799>

Allas allas cals diblasdet
Eu bout gant tourmant dismantet
An roe affet ne deux quet sy
Ny so en fin orfelinet
Ouz guelet honn penn dispennet
Disgroatet eu net Ycomedy.

<P 800>

Techet a riff ne tardiff muy
Breman dan kaer gant pridiry
Ha poan ha cry melconiet
Guelet pe en faeczon hon penn
Aman heb flaig oar an tachenn
Oll quic ha crochenn dispennet.

<P 801>

O pebez tourmant dicoantis
Ha teig mechant a neantis
Dre e sotis drouc auiset
So duet de guelet an pret man
Mazeu groaet neant gant an tan
Vn tan bihan nen deux manet.

An tirant arall.
<P 802>

Ann oll dann oll ezeu collet
An quic han crochen dispennet
Bleauenn en bet ne caffet muy
Nac eu quen munut ambludet
Nac un poultrenn ne caffenn quet
Na neonn en bet maz edy.

Claudin.
<P 803>

Me crethe effe he doe hy
Ouz e punissaff ne lacaff sy
Eu a study an hoary man.

E compaingnun.
Ac eff a caffe an moean
Euit e lacat en stat man
Dreizaff ehunan neb manyer.

Claudin.
<P 804>

A ya
A te na goar ez lauarer
E uezaff eff Doe an croer
Hac an daz prener souueren.

E compaingnun.
Honn em tennomp na songeomp quen
Rac me so meurbet spontet yen
Mazouff gant ancquen sourprenet.

Claudin.
Rac se demp dan kaer pan querhet.

Valentin.
<P 805>

Allas pez truez so coezet
Na pebez exces dileset
Nan crueldet concluet voe
Na pebez presum inhumen
Uoe he lacat garu dan maru yen
Ha hy da den na rae enoe.

<P 806>

Rac hy parfet da caret Doe
Ha da doen enep e pep ploe
Dezaff euel roe auoet
He lazas heb guir an tirant
Dre e drouc teig euel mechant
Ez eu en neant dismantet.

Valentin baelec a enterr sante Barba.
<P 807>

Ach Barba Barba guenn da bet
Breman ez out nen deu dout quet
En neff receffuet men cret plen
Entren guercheset heb quet sy
En triumph meurbet ha deduy
Nac eux fin dezy bizhuiquen.

<P 808>

Me az enterro nam guelo den
Dre carantez en un bez yen
Ha pan galhenn quen Doe en goar
Ez rahenn dichuy special
Franc ha antier ha liberal
A coudet leal eual car.

<P 809>

Hiziu eu lem e pep memoar
Dre termen certen me en goar
Rac se heb mar me lauar sur
Ez aez da corff flour da gouruez
Ha da eneff splann dann anhez
An peuare dez a querzu.

<P 810>

Aduocades en les Iesu
Vizy bizhuiquen contenu
Groa pep tu maz instituher
Ma speret net discarguet glan
A quement pechet so en bet man
Ha diouz Sathan en pep manyer.

<P 811>

Ha graczou prob euit ober
Seruig ha dellit meritoer
Pep amser ha perseueraff
En euffurou mat heb neb arfer
Didan gallout doe ma croer
Na quen esper ne prederaff.

<P 812>

Me ray un chapel da guelet
Diuoar da bez hac annhez net
Hac aman affet ez credaff
Ez tremeniff flam ma amser
Oz seruichaff doe ma croer
Na quen esper ne quemeraff.

<P 813>

Hac an placc man da uianhaf
Pan duy an dez da finuezaff
Ez desiraff nen nachaff quet
Bout enterret en hoz metou
Mar plig gant doe guir roen ploeou
Reiff diff e gracou golouet.
